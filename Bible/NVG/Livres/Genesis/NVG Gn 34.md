---
aliases : 
- Genesis 34
- Genèse 34
- Gn 34
- Genesis 34
tags : 
- Bible/Gn/34
- latin
cssclass : latin
---

# Genesis 34

###### 1
Egressa est autem Dina filia, quam Lia pepererat Iacob, ut videret filias regionis illius. 
###### 2
Quam cum vidisset Sichem filius Hemmor Hevaei principis terrae illius, adamavit eam et rapuit; et dormivit cum illa, vi opprimens illam. 
###### 3
Et conglutinata est anima eius cum ea, et amavit puellam et locutus est ad cor eius. 
###### 4
Dixitque ad Hemmor patrem suum: “ Accipe mihi puellam hanc coniugem ”. 
###### 5
Cum audisset Iacob quod violasset Dinam filiam suam, absentibus filiis et in pastu pecorum occupatis, siluit, donec redirent.
###### 6
Egresso autem Hemmor patre Sichem, ut loqueretur ad Iacob, 
###### 7
ecce filii Iacob veniebant de agro, auditoque, quod acciderat, contristati et irati sunt valde, eo quod foedam rem esset operatus in Israel et, violata filia Iacob, rem illicitam perpetrasset.
###### 8
Locutus est itaque Hemmor ad eos: “ Sichem filii mei adhaesit anima filiae vestrae; date eam illi uxorem, 
###### 9
et iungamus vicissim conubia: filias vestras tradite nobis et filias nostras accipite vobis. 
###### 10
Et habitate nobiscum; terra in potestate vestra est: manete, perambulate et possidete eam ”. 
###### 11
Sed et Sichem ad patrem et ad fratres eius ait: “ Inveniam gratiam coram vobis et, quaecumque statueritis, dabo. 
###### 12
Augete mihi valde dotem et munera; libens tribuam, quod petieritis. Tantum date mihi puellam hanc uxorem ”.
###### 13
Responderunt filii Iacob Sichem et Hemmor patri eius in dolo ob stuprum sororis: 
###### 14
“ Non possumus facere, quod petitis, dare sororem nostram homini incircumciso, opprobrium enim esset nobis. 
###### 15
In hoc tantum valebimus acquiescere vobis: si esse volueritis similes nostri, circumcidatur in vobis omne masculini sexus; 
###### 16
tunc dabimus et accipiemus mutuo filias nostras ac vestras et habitabimus vobiscum erimusque unus populus. 
###### 17
Si autem circumcidi nolueritis, tollemus filiam nostram et recedemus ”.
###### 18
Placuit oblatio eorum Hemmor et Sichem filio eius, 
###### 19
nec distulit adulescens quin statim, quod petebatur, expleret; amabat enim filiam Iacob valde, et ipse erat inclitus in omni domo patris sui.
###### 20
Ingressique portam urbis, Hemmor et Sichem filius eius locuti sunt ad viros civitatis suae: 
###### 21
“ Viri isti pacifici sunt erga nos; maneant in terra et perambulent eam, quae spatiosa et lata est eis; filias eorum accipiemus uxores et nostras illis dabimus. 
###### 22
Tantum in hoc valebunt viri acquiescere nobis, ut maneant nobiscum et efficiamur unus populus, si circumcidamus masculos nostros ritum gentis imitantes; 
###### 23
et pecora et substantia et armenta eorum nostra erunt. Tantum in hoc acquiescamus, et habitabunt nobiscum ”.
###### 24
Assensique sunt omnes, circumcisis cunctis maribus, qui egrediebantur e porta civitatis suae.
###### 25
Et ecce, die tertio, quando gravissimus vulnerum dolor est, arreptis duo filii Iacob Simeon et Levi fratres Dinae gladiis, ingressi sunt urbem securi; interfectisque omnibus masculis, 
###### 26
Hemmor et Sichem pariter necaverunt, tollentes Dinam de domo Sichem sororem suam. 
###### 27
Filii Iacob irruerunt super occisos, et depopulati sunt urbem in ultionem stupri. 
###### 28
Oves eorum et armenta et asinos cunctaque, quae in civitate et in agris erant, tulerunt. 
###### 29
Omnes opes eorum, parvulos quoque et uxores duxerunt captivas et diripuerunt omnia, quae in domibus erant. 
###### 30
Iacob autem dixit ad Simeon et Levi: “ Turbastis me et odiosum fecistis me Chananaeis et Pherezaeis habitatoribus terrae huius. Nos pauci sumus; illi congregati percutient me, et delebor ego et domus mea ”. 
###### 31
Responderunt: “ Numquid ut scorto abuti debuere sorore nostra? ”.
