---
aliases : 
- Genesis 25
- Genèse 25
- Gn 25
- Genesis 25
tags : 
- Bible/Gn/25
- latin
cssclass : latin
---

# Genesis 25

###### 1
Abraham vero aliam duxit uxorem nomine Ceturam, 
###### 2
quae peperit ei Zamran et Iecsan et Madan et Madian et Iesboc et Sue. 
###### 3
Iecsan quoque genuit Saba et Dedan. Filii Dedan fuerunt Assurim et Latusim et Loommim. 
###### 4
At vero ex Madian ortus est Epha et Opher et Henoch et Abida et Eldaa. Omnes hi filii Ceturae.
###### 5
Deditque Abraham cuncta, quae possederat, Isaac; 
###### 6
filiis autem concubinarum suarum largitus est munera et separavit eos ab Isaac filio suo, dum adhuc ipse viveret, ad plagam orientalem.
###### 7
Fuerunt autem dies vitae Abrahae centum septuaginta quinque anni. 
###### 8
Et deficiens mortuus est Abraham in senectute bona provectaeque aetatis et plenus dierum congregatusque est ad populum suum. 
###### 9
Et sepelierunt eum Isaac et Ismael filii sui in spelunca Machpela, quae sita est in agro Ephron filii Seor Hetthaei e regione Mambre, 
###### 10
quem emerat a filiis Heth. Ibi sepultus est ipse et Sara uxor eius.
###### 11
Et post obitum illius benedixit Deus Isaac filio eius, qui habitabat iuxta puteum Lahairoi.
###### 12
Hae sunt generationes Ismael filii Abrahae, quem peperit ei Agar Aegyptia famula Sarae. 
###### 13
Et haec nomina filiorum Ismael in vocabulis et generationibus suis: primogenitus Ismaelis Nabaioth, dein Cedar et Adbeel et Mabsam, 
###### 14
Masma quoque et Duma et Massa, 
###### 15
Hadad et Thema, Iethur et Naphis et Cedma. 
###### 16
Isti sunt filii Ismaelis, et haec nomina eorum per vicos et mansiones eorum: duodecim principes tribuum suarum.
###### 17
Et facti sunt anni vitae Ismaelis centum triginta septem; deficiens mortuus est et appositus ad populum suum. 
###### 18
Habitaverunt autem ab Hevila usque Sur, quae respicit Aegyptum introeuntibus Assyriam. In faciem cunctorum fratrum suorum obiit.
###### 19
Hae sunt generationes Isaac filii Abraham: Abraham genuit Isaac; 
###### 20
qui, cum quadraginta esset annorum, duxit uxorem Rebeccam filiam Bathuelis Aramaei de Paddanaram, sororem Laban Aramaei. 
###### 21
Deprecatusque est Isaac Dominum pro uxore sua, eo quod esset sterilis. Qui exaudivit eum et dedit conceptum Rebeccae. 
###### 22
Sed collidebantur in utero eius parvuli. Quae ait: “Si sic est, cur mihi?”. Perrexitque, ut consuleret Dominum. 
###### 23
Qui respondens ait: “Duae gentes sunt in utero tuo, et duo populi ex ventre tuo dividentur; populusque populum superabit, et maior serviet minori”.
###### 24
Iam tempus pariendi venerat, et ecce gemini in utero eius. 
###### 25
Qui primus egressus est rufus erat et totus quasi pallium pilosum; vocatumque est nomen eius Esau. Postea frater eius egrediens plantam Esau tenebat manu, et idcirco appellatum est nomen eius Iacob. 
###### 26
Sexagenarius erat Isaac, quando nati sunt parvuli.
###### 27
Quibus adultis, factus est Esau vir gnarus venandi et homo agrestis; Iacob autem vir compositus et habitans in tabernaculis. 
###### 28
Isaac amabat Esau, eo quod de venationibus illius libenter vesceretur; et Rebecca diligebat Iacob. 
###### 29
Coxit autem Iacob pulmentum; ad quem, cum venisset Esau de agro lassus, 
###### 30
ait: “Da mihi de coctione hac rufa, quia oppido lassus sum”. Quam ob causam vocatum est nomen eius Edom (id est Rufus). 
###### 31
Cui dixit Iacob: “Vende mihi prius primogenita tua”. 
###### 32
Ille respondit: “En morior; quid mihi proderunt primogenita?”. 
###### 33
Ait Iacob: “Iura ergo mihi”. Iuravit et vendidit primogenita. 
###### 34
Et sic, accepto pane et lentis edulio, comedit et bibit; surrexit et abiit parvipendens quod primogenita vendidisset.
