---
aliases : 
- Genesis 17
- Genèse 17
- Gn 17
- Genesis 17
tags : 
- Bible/Gn/17
- latin
cssclass : latin
---

# Genesis 17

###### 1
Postquam Abram nonaginta et novem annorum factus est, apparuit ei Dominus dixitque ad eum: “Ego Deus omnipotens, ambula coram me et esto perfectus. 
###### 2
Ponamque foedus meum inter me et te et multiplicabo te vehementer nimis”. 
###### 3
Cecidit Abram pronus in faciem. 
###### 4
Dixitque ei Deus: “Ecce pactum meum tecum. Erisque pater multarum gentium, 
###### 5
nec ultra vocabitur nomen tuum Abram, sed Abraham erit nomen tuum, quia patrem multarum gentium constitui te. 
###### 6
Faciamque te crescere vehementissime et ponam te in gentes; regesque ex te egredientur. 
###### 7
Et statuam pactum meum inter me et te et inter semen tuum post te in generationibus suis foedere sempiterno, ut sim Deus tuus et seminis tui post te. 
###### 8
Daboque tibi et semini tuo post te terram peregrinationis tuae, omnem terram Chanaan in possessionem aeternam; eroque Deus eorum”.
###### 9
Dixit iterum Deus ad Abraham: “Tu autem pactum meum custodies, et semen tuum post te in generationibus suis. 
###### 10
Hoc est pactum meum, quod observabitis, inter me et vos et semen tuum post te. Circumcidetur ex vobis omne masculinum, 
###### 11
et circumcidetis carnem praeputii vestri, ut sit in signum foederis inter me et vos. 
###### 12
Infans octo dierum circumcidetur in vobis: omne masculinum in generationibus vestris, tam vernaculus quam empticius ex omnibus alienigenis, quicumque non fuerit de stirpe vestra. 
###### 13
Circumcidetur vernaculus et empticius, eritque pactum meum in carne vestra in foedus aeternum. 
###### 14
Masculus, cuius praeputii caro circumcisa non fuerit, delebitur anima illa de populo suo; pactum meum irritum fecit”.
###### 15
Dixit quoque Deus ad Abraham: “Sarai uxorem tuam non vocabis nomen eius Sarai, sed Sara erit nomen eius. 
###### 16
Et benedicam ei; et ex illa quoque dabo tibi filium. Benedicturus sum eam, eritque in nationes; reges populorum orientur ex ea”. 
###### 17
Cecidit Abraham in faciem suam et risit dicens in corde suo: “Putasne centenario nascetur filius? Et Sara nonagenaria pariet?”. 
###### 18
Dixitque ad Deum: “Utinam Ismael vivat coram te”. 
###### 19
Et ait Deus: “Sara uxor tua pariet tibi filium, vocabisque nomen eius Isaac; et constituam pactum meum illi in foedus sempiternum et semini eius post eum. 
###### 20
Super Ismael quoque exaudivi te: ecce benedicam ei et crescere faciam et multiplicabo eum vehementissime; duodecim duces generabit, et faciam illum in gentem magnam. 
###### 21
Pactum vero meum statuam ad Isaac, quem pariet tibi Sara tempore isto in anno altero”. 
###### 22
Cumque cessasset loqui cum eo, ascendit Deus ab Abraham.
###### 23
Tulit ergo Abraham Ismael filium suum et omnes vernaculos domus suae universosque, quos emerat: cunctos mares ex omnibus viris domus suae; et circumcidit carnem praeputii eorum statim in ipsa die, sicut praeceperat ei Deus. 
###### 24
Abraham nonaginta novem erat annorum, quando circumcisus est in carne praeputii sui; 
###### 25
et Ismael filius eius tredecim annos impleverat tempore circumcisionis suae. 
###### 26
Eadem die circumcisus est Abraham et Ismael filius eius; 
###### 27
et omnes viri domus illius, tam vernaculi quam empticii ex alienigenis, circumcisi sunt cum eo.
