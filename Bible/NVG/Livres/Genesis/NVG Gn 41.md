---
aliases : 
- Genesis 41
- Genèse 41
- Gn 41
- Genesis 41
tags : 
- Bible/Gn/41
- latin
cssclass : latin
---

# Genesis 41

###### 1
Post duos annos vidit pharao somnium. Putabat se stare super fluvium, 
###### 2
de quo ascendebant septem boves pulchrae et crassae et pascebantur in locis palustribus. 
###### 3
Aliae quoque septem emergebant post illas de flumine foedae confectaeque macie et stabant in ipsa amnis ripa; 
###### 4
devoraveruntque septem boves pulchras et crassas. Expergefactus pharao 
###### 5
rursum dormivit et vidit alterum somnium. Septem spicae pullulabant in culmo uno plenae atque formosae. 
###### 6
Aliae quoque totidem spicae tenues et percussae vento urente oriebantur 
###### 7
devorantes omnem priorum pulchritudinem. Evigilavit pharao, et ecce erat somnium!
###### 8
Et, facto mane, pavore perterritus misit ad omnes coniectores Aegypti cunctosque sapientes suos; et accersitis narravit somnium, nec erat qui interpretaretur. 
###### 9
Tunc demum reminiscens pincernarum magister ait: “ Confiteor peccatum meum. 
###### 10
Iratus rex servis suis me et magistrum pistorum retrudi iussit in carcerem principis satellitum, 
###### 11
ubi una nocte uterque vidimus somnium praesagum futurorum. 
###### 12
Erat ibi puer Hebraeus eiusdem ducis satellitum famulus, cui narrantes somnia 
###### 13
audivimus quidquid postea rei probavit eventus. Ego enim redditus sum officio meo, et ille suspensus est in patibulo ”.
###### 14
Protinus ad regis imperium eductum de carcere Ioseph totonderunt ac, veste mutata, obtulerunt ei. 
###### 15
Cui ille ait: “ Vidi somnia, nec est qui edisserat; quae audivi te sapientissime conicere ”. 
###### 16
Respondit Ioseph: “ Absque me Deus respondebit prospera pharaoni! ”.
###### 17
Narravit ergo pharao, quod viderat: “ Putabam me stare super ripam fluminis 
###### 18
et septem boves de amne conscendere pulchras nimis et obesis carnibus, quae in pastu paludis virecta carpebant. 
###### 19
Et ecce has sequebantur aliae septem boves in tantum deformes et macilentae, ut numquam tales in terra Aegypti viderim; 
###### 20
quae, devoratis et consumptis prioribus, 
###### 21
nullum saturitatis dedere vestigium; sed simili macie et squalore torpebant. Evigilans, rursus sopore depressus, 
###### 22
vidi somnium: Septem spicae pullulabant in culmo uno plenae atque pulcherrimae. 
###### 23
Aliae quoque septem tenues et percussae vento urente oriebantur e stipula; 
###### 24
quae priorum pulchritudinem devoraverunt. Narravi coniectoribus somnium, et nemo est qui edisserat ”.
###### 25
Respondit Ioseph: “ Somnium regis unum est: quae facturus est, Deus ostendit pharaoni. 
###### 26
Septem boves pulchrae et septem spicae plenae septem ubertatis anni sunt; eandemque vim somnii comprehendunt. 
###### 27
Septem quoque boves tenues atque macilentae, quae ascenderunt post eas, et septem spicae tenues et vento urente percussae septem anni sunt venturae famis, 
###### 28
qui hoc ordine complebuntur: 
###### 29
ecce septem anni venient fertilitatis magnae in universa terra Aegypti; 
###### 30
quos sequentur septem anni alii tantae sterilitatis, ut oblivioni tradatur cuncta retro abundantia. Consumptura est enim fames omnem terram, 
###### 31
et ubertatis magnitudinem perditura est inopiae magnitudo. 
###### 32
Quod autem vidisti secundo ad eandem rem pertinens somnium, firmitatis indicium est, eo quod fiat sermo Dei et velocius a Deo impleatur.
###### 33
Nunc ergo provideat rex virum intellegentem et sapientem et praeficiat eum terrae Aegypti 
###### 34
constituatque praepositos per cunctas regiones et quintam partem fructuum per septem annos fertilitatis, 
###### 35
qui iam nunc futuri sunt, congreget in horrea; et omne frumentum sub pharaonis potestate condatur serveturque in urbibus; 
###### 36
et paretur futurae septem annorum fami, quae pressura est Aegyptum, et non consumetur terra inopia ”.
###### 37
Placuit pharaoni consilium et cunctis ministris eius. 
###### 38
Locutusque est ad eos: “ Num invenire poterimus talem virum, qui spiritu Dei plenus sit? ”. 
###### 39
Dixit ergo ad Ioseph: “ Quia ostendit tibi Deus omnia, quae locutus es, numquid sapientiorem et consimilem tui invenire potero? 
###### 40
Tu eris super domum meam, et ad tui oris imperium cunctus populus meus oboediet; uno tantum regni solio te praecedam ”. 
###### 41
Dixitque rursus pharao ad Ioseph: “ Ecce, constitui te super universam terram Aegypti ”.
###### 42
Tulitque anulum de manu sua et dedit eum in manu eius; vestivitque eum stola byssina et collo torquem auream circumposuit. 
###### 43
Fecitque eum ascendere super currum suum secundum, clamante praecone: “ Abrech! ”, ut omnes coram eo genuflecterent et praepositum esse scirent universae terrae Aegypti.
###### 44
Dixit quoque rex ad Ioseph: “ Ego sum pharao; absque tuo imperio non movebit quisquam manum aut pedem in omni terra Aegypti ”. 
###### 45
Vertitque nomen eius et vocavit eum lingua Aegyptiaca Saphaneth Phanec (quod interpretatur Salvator mundi) deditque illi uxorem Aseneth filiam Putiphare sacerdotis Heliopoleos. Egressus est itaque Ioseph ad terram Aegypti 
###### 46
triginta autem annorum erat quando stetit in conspectu regis pharaonis  et circuivit omnes regiones Aegypti.
###### 47
Venitque fertilitas septem annorum, et segetes congregavit in horrea Aegypti 
###### 48
condens in singulis urbibus frumentum camporum in circuitu. 
###### 49
Tantaque fuit abundantia tritici, ut arenae maris coaequaretur, et copia mensuram excederet.
###### 50
Nati sunt autem Ioseph filii duo, antequam veniret fames, quos ei peperit Aseneth filia Putiphare sacerdotis Heliopoleos. 
###### 51
Vocavitque nomen primogeniti Manasses dicens: “ Oblivisci me fecit Deus omnium laborum meorum et domus patris mei ”. 
###### 52
Nomen quoque secundi appellavit Ephraim dicens: “ Crescere me fecit Deus in terra paupertatis meae ”.
###### 53
Igitur, transactis septem annis ubertatis, qui fuerant in Aegypto, 
###### 54
coeperunt venire septem anni inopiae, quos praedixerat Ioseph, et in universo orbe fames praevaluit; in cuncta autem terra Aegypti erat panis. 
###### 55
Qua esuriente, clamavit populus ad pharaonem alimenta petens. Quibus ille respondit: “ Ite ad Ioseph et, quidquid vobis dixerit, facite ”. 
###### 56
Et invaluit fames in omni terra Aegypti; aperuitque Ioseph universa horrea et vendebat Aegyptiis; nam et illos oppresserat fames. 
###### 57
Omnesque provinciae veniebant in Aegyptum, ut emerent escas apud Ioseph, quia inopia invaluerat in universa terra.
