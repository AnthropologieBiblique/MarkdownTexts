---
aliases : 
- Genesis 40
- Genèse 40
- Gn 40
- Genesis 40
tags : 
- Bible/Gn/40
- latin
cssclass : latin
---

# Genesis 40

###### 1
His ita gestis, accidit ut peccarent pincerna regis Aegypti et pistor domino suo. 
###### 2
Iratusque pharao contra duos eunuchos, praepositum pincernarum et praepositum pistorum, 
###### 3
misit eos in carcerem principis satellitum, in quo erat vinctus et Ioseph. 
###### 4
Et princeps satellitum tradidit eos Ioseph, qui ministrabat eis. Aliquantulum temporis illi in custodia tenebantur.
###### 5
Videruntque ambo somnium nocte una iuxta interpretationem congruam sibi. 
###### 6
Ad quos cum introisset Ioseph mane et vidisset eos tristes, 
###### 7
sciscitatus est eos dicens: “ Cur tristior est hodie solito facies vestra? ”. 
###### 8
Qui responderunt: “ Somnium vidimus, et non est qui interpretetur nobis ”. Dixitque ad eos Ioseph: “ Numquid non Dei est interpretatio? Referte mihi quid videritis ”.
###### 9
Narravit praepositus pincernarum somnium suum: “ Videbam coram me vitem, 
###### 10
in qua erant tres propagines, crescere paulatim in gemmas et post flores uvas maturescere; 
###### 11
calicemque pharaonis in manu mea. Tuli ergo uvas et expressi in calicem, quem tenebam, et tradidi poculum pharaoni ”. 
###### 12
Respondit Ioseph: “ Haec est interpretatio somnii: tres propagines, tres adhuc dies sunt, 
###### 13
post quos elevabit pharao caput tuum et restituet te in gradum pristinum; dabisque ei calicem iuxta officium tuum, sicut facere ante consueveras. 
###### 14
Tantum memento mei, cum tibi bene fuerit, et facias mecum misericordiam, ut suggeras pharaoni, ut educat me de isto carcere; 
###### 15
quia furto sublatus sum de terra Hebraeorum et hic innocens in lacum missus sum ”.
###### 16
Videns pistorum magister quod somnium in bonum dissolvisset, ait: “ Et ego vidi somnium, quod tria canistra farinae haberem super caput meum; 
###### 17
et in uno canistro, quod erat excelsius, portare me ex omnibus cibis pharaonis, qui fiunt arte pistoria, avesque comedere eos ”. 
###### 18
Respondit Ioseph: “ Haec est interpretatio somnii: tria canistra, tres adhuc dies sunt, 
###### 19
post quos auferet pharao caput tuum ac suspendet te in patibulo, et comedent volucres carnes tuas ”.
###### 20
Exinde dies tertius natalicius pharaonis erat; qui faciens grande convivium pueris suis elevavit caput magistri pincernarum et caput pistorum principis in medio puerorum suorum; 
###### 21
restituitque alterum in locum suum, ut porrigeret ei poculum, 
###### 22
alterum suspendit in patibulo, sicut interpretatus erat eis Ioseph.
###### 23
Attamen praepositus pincernarum non est recordatus Ioseph, sed oblitus est interpretis sui.
