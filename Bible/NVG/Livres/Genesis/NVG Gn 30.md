---
aliases : 
- Genesis 30
- Genèse 30
- Gn 30
- Genesis 30
tags : 
- Bible/Gn/30
- latin
cssclass : latin
---

# Genesis 30

###### 1
Cernens autem Rachel quod infecunda esset, invidit sorori et ait marito suo: “ Da mihi liberos, alioquin moriar ”. 
###### 2
Cui iratus respondit Iacob: “ Num pro Deo ego sum, qui privavit te fructu ventris? ”. 
###### 3
At illa: “ Ecce, inquit, famula mea Bilha; ingredere ad illam, ut pariat super genua mea, et habeam ex illa et ego filios ”. 
###### 4
Deditque illi Bilham famulam suam in coniugium. Quae, 
###### 5
ingresso ad se Iacob, concepit et peperit filium. 
###### 6
Dixitque Rachel: “ Iudicavit mihi Deus et exaudivit vocem quoque meam dans mihi filium ”; et idcirco appellavit nomen illius Dan.
###### 7
Rursumque Bilha famula Rachel concepit et peperit Iacob alterum filium, et 
###### 8
ait Rachel: “ Certamina Dei certavi cum sorore mea et invalui ”; vocavitque eum Nephthali.
###### 9
Sentiens Lia quod parere desisset, sumpsit Zelpham ancillam suam et tradidit eam Iacob in uxorem. 
###### 10
Quae peperit Iacob filium. 
###### 11
Dixitque Lia: “ Feliciter! ”; et idcirco vocavit nomen eius Gad.
###### 12
Peperit quoque Zelpha ancilla Liae Iacob alterum filium. 
###### 13
Dixitque Lia: “ Pro beatitudine mea! Beatam quippe me dicent mulieres ”; propterea appellavit eum Aser.
###### 14
Egressus autem Ruben tempore messis triticeae, repperit in agro mandragoras, quas Liae matri suae detulit. Dixitque Rachel: “ Da mihi partem de mandragoris filii tui ”. 
###### 15
Illa respondit: “ Parumne tibi videtur, quod praeripueris maritum mihi, ut etiam mandragoras filii mei auferas? ”. Ait Rachel: “ Dormiat ergo tecum hac nocte pro mandragoris filii tui ”. 
###### 16
Redeuntique ad vesperam Iacob de agro egressa est in occursum eius Lia et: “ Ad me, inquit, intrabis, quia mercede conduxi te pro mandragoris filii mei ”. Dormivitque cum ea nocte illa. 
###### 17
Et exaudivit Deus Liam, concepitque et peperit Iacob filium quintum 
###### 18
et ait: “ Dedit Deus mercedem mihi, quia dedi ancillam meam viro meo ”; appellavitque nomen illius Issachar.
###### 19
Rursum Lia concepit et peperit Iacob sextum filium 
###### 20
et ait: “ Donavit me Deus dono bono; hac vice honorabit me maritus meus, eo quod genuerim ei sex filios ”; et idcirco appellavit nomen eius Zabulon.
###### 21
Post quem peperit filiam nomine Dinam.
###### 22
Recordatus quoque Deus Rachelis exaudivit eam Deus et aperuit vulvam illius. 
###### 23
Quae concepit et peperit filium dicens: “ Abstulit Deus opprobrium meum ”; 
###### 24
et vocavit nomen illius Ioseph dicens: “ Addat mihi Dominus filium alterum! ”.
###### 25
Nato autem Ioseph, dixit Iacob ad Laban: “ Dimitte me, ut revertar in patriam et ad terram meam. 
###### 26
Da mihi uxores et liberos meos, pro quibus servivi tibi, ut abeam; tu nosti servitutem, qua servivi tibi ”. 
###### 27
Ait illi Laban: “ Inveniam gratiam in conspectu tuo; augurio didici, quia benedixerit mihi Deus propter te. 
###### 28
Constitue mercedem tuam, quam dem tibi ”.
###### 29
At ille respondit: “ Tu nosti quomodo servierim tibi et quanti in manibus meis facti sint greges tui. 
###### 30
Modicum habuisti, antequam venirem ad te, et nunc multiplicatum est vehementer, benedixitque tibi Dominus ad introitum meum. Nunc autem quando providebo etiam domui meae? ”. 
###### 31
Dixitque Laban: “ Quid tibi dabo? ”. At ille ait: “ Nihil mihi dabis; si feceris, quod postulo, iterum pascam et custodiam pecora tua. 
###### 32
Gyrabo omnes greges tuos hodie; separa cuncta pecora varia et maculosa et, quodcumque furvum in ovibus et maculosum variumque in capris fuerit, erit merces mea. 
###### 33
Respondebitque mihi cras iustitia mea; quando veneris, ut inspicias mercedem meam, omnia, quae non fuerint varia et maculosa in capris et furva in ovibus, furti me arguent ”.
###### 34
Dixit Laban: “ Gratum habeo, quod petis! ”. 
###### 35
Et separavit in die illo hircos striatos atque maculosos et omnes capras varias et maculosas, omne, in quo album erat, et omne furvum in ovibus, et tradidit in manu filiorum suorum. 
###### 36
Et posuit spatium itineris trium dierum inter se et Iacob, qui pascebat reliquos greges Laban.
###### 37
Tollens ergo Iacob virgas virides populeas et amygdalinas et ex platanis, ex parte ita decorticavit eas, ut in his, quae spoliata fuerant, candor appareret. 
###### 38
Posuitque virgas, quas ex parte decorticaverat, in canalibus, ubi effundebatur aqua, ut, cum venissent greges ad bibendum, ante oculos haberent virgas et in aspectu earum conciperent. 
###### 39
Factumque est ut in ipso calore coitus greges intuerentur virgas et parerent striata et varia et maculosa.
###### 40
Agnos autem segregavit Iacob et posuit gregem ex adverso striatorum et omnium furvorum in grege Laban et constituit sibi greges seorsum neque statuit eos cum grege Laban. 
###### 41
Quotiescumque igitur calefiebant pecora robusta, ponebat Iacob virgas in canalibus aquarum ante oculos pecorum, ut in earum contemplatione conciperent. 
###### 42
Quando vero pecora debilia erant, non ponebat eas. Factaque sunt debilia Laban et robusta Iacob; 
###### 43
ditatusque est homo ultra modum et habuit greges multos, ancillas et servos, camelos et asinos.
