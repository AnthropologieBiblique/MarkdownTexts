---
aliases : 
- Genesis 29
- Genèse 29
- Gn 29
- Genesis 29
tags : 
- Bible/Gn/29
- latin
cssclass : latin
---

# Genesis 29

###### 1
Profectus ergo Iacob venit in terram orientalium. 
###### 2
Et vidit puteum in agro, tres quoque greges ovium accubantes iuxta eum; nam ex illo adaquabantur pecora, et os eius grandi lapide claudebatur. 
###### 3
Morisque erat, ut, cunctis ovibus congregatis, devolverent lapidem et, refectis gregibus, rursum super os putei ponerent.
###### 4
Dixitque ad pastores: “ Fratres, unde estis? ”. Qui responderunt: “ De Charran ”. 
###### 5
Quos interrogans: “ Numquid, ait, nostis Laban filium Nachor? ”. Dixerunt: “ Novimus ”. 
###### 6
“ Sanusne est? ”, inquit. “ Valet, inquiunt, et ecce Rachel filia eius venit cum grege ”. 
###### 7
Dixitque: “ Adhuc multum diei superest, nec est tempus, ut congregentur greges; date potum ovibus et sic ad pastum eas reducite ”. 
###### 8
Qui responderunt: “ Non possumus, donec omnia pecora congregentur et amoveamus lapidem de ore putei, ut adaquemus greges ”.
###### 9
Adhuc loquebatur cum eis, et ecce Rachel veniebat cum ovibus patris sui; nam gregem ipsa pascebat. 
###### 10
Cum vidisset Iacob Rachel filiam Laban avunculi sui ovesque Laban avunculi sui, accedens amovit lapidem de ore putei 
###### 11
et adaquavit gregem Laban avunculi sui. Tunc Iacob osculatus est Rachel et elevata voce flevit; 
###### 12
et indicavit ei quod frater esset patris eius et filius Rebeccae. At illa festinans nuntiavit patri suo.
###### 13
Qui cum audisset venisse Iacob filium sororis suae, cucurrit obviam ei; complexusque eum et in oscula ruens duxit in domum suam. Auditis autem omnibus, quae evenerant, 
###### 14
respondit: “ Vere os meum es et caro mea! ”. Et, postquam Iacob habitavit apud eum per dies mensis unius, 
###### 15
dixit ei Laban: “ Num, quia frater meus es, gratis servies mihi? Dic quid mercedis accipias ”. 
###### 16
Habebat vero filias duas: nomen maioris Lia, minor vero appellabatur Rachel; 
###### 17
sed Lia lippis erat oculis, Rachel decora et venusto aspectu. 
###### 18
Quam diligens Iacob ait: “ Serviam tibi pro Rachel filia tua minore septem annis ”. 
###### 19
Respondit Laban: “ Melius est, ut tibi eam dem quam alteri viro; mane apud me ”.
###### 20
Servivit igitur Iacob pro Rachel septem annis, et videbantur illi pauci dies prae amoris magnitudine. 
###### 21
Dixitque ad Laban: “ Da mihi uxorem meam, quia iam tempus expletum est, ut ingrediar ad eam ”. 
###### 22
Qui, vocatis omnibus viris loci ad convivium, fecit nuptias. 
###### 23
Et vespere sumpsit Liam filiam suam et introduxit ad eum, et venit ad eam. 
###### 24
Et dedit Laban ancillam filiae Zelpham nomine. Facto mane, vidit, et ecce erat Lia. 
###### 25
Et dixit ad socerum suum: “ Quid hoc fecisti mihi? Nonne pro Rachel servivi tibi? Quare imposuisti mihi? ”. 
###### 26
Respondit Laban: “ Non est in loco nostro consuetudinis, ut minorem ante maiorem tradamus ad nuptias. 
###### 27
Imple hebdomadam hanc, et alteram quoque dabo tibi pro opere, quo serviturus es mihi septem annis aliis ”.
###### 28
Acquievit placito et, hebdomada transacta, dedit ei Laban filiam suam Rachel uxorem, 
###### 29
cui servam Bilham tradidit. 
###### 30
Et ingressus etiam ad Rachel amavit eam plus quam Liam serviens apud eum septem annis aliis.
###### 31
Videns autem Dominus quod despiceret Liam, aperuit vulvam eius, Rachel sterili permanente. 
###### 32
Et concepit Lia et genuit filium vocavitque nomen eius Ruben dicens: “ Vidit Dominus humilitatem meam; nunc amabit me vir meus ”.
###### 33
Rursumque concepit et peperit filium et ait: “ Quoniam audivit me Dominus haberi contemptui, dedit etiam istum mihi ”; vocavitque nomen illius Simeon.
###### 34
Concepit tertio et genuit alium filium dixitque: “ Nunc quoque copulabitur mihi maritus meus, eo quod pepererim ei tres filios ”; et idcirco appellavit nomen eius Levi.
###### 35
Quarto concepit et peperit filium et ait: “ Modo confitebor Domino ”; et ob hoc vocavit eum Iudam. Cessavitque parere.
