---
aliases : 
- Genesis 49
- Genèse 49
- Gn 49
- Genesis 49
tags : 
- Bible/Gn/49
- latin
cssclass : latin
---

# Genesis 49

###### 1
Vocavit autem Iacob filios suos et ait eis: “ Congrega mini, ut annuntiem, quae ventura sunt vobis in diebus novissimis.
###### 2
Congregamini et audite, filii Iacob, audite Israel patrem vestrum!
###### 3
Ruben primogenitus meus, tu fortitudo mea et principium roboris mei; prior in dignitate, maior in robore!
###### 4
Ebulliens sicut aqua non excellas, quia ascendisti cubile patris tui et maculasti stratum meum.
###### 5
Simeon et Levi fratres, vasa violentiae arma eorum.
###### 6
In consilium eorum ne veniat anima mea, et in coetu illorum non sit gloria mea; quia in furore suo occiderunt virum et in voluntate sua subnervaverunt tauros.
###### 7
Maledictus furor eorum, quia pertinax, et indignatio eorum, quia dura! Dividam eos in Iacob et dispergam eos in Israel.
###### 8
Iuda, te laudabunt fratres tui; manus tua in cervicibus inimicorum tuorum; adorabunt te filii patris tui.
###### 9
Catulus leonis Iuda: a praeda, fili mi, ascendisti; requiescens accubuit ut leo et quasi leaena; quis suscitabit eum?
###### 10
Non auferetur sceptrum de Iuda et baculus ducis de pedibus eius, donec veniat ille, cuius est, et cui erit oboedientia gentium;
###### 11
ligans ad vineam pullum suum et ad vitem filium asinae suae, lavabit in vino stolam suam et in sanguine uvae pallium suum; 
###### 12
nigriores sunt oculi eius vino et dentes eius lacte candidiores.
###### 13
Zabulon in litore maris habitabit et in statione navium, pertingens usque ad Sidonem.
###### 14
Issachar asinus fortis, accubans inter caulas
###### 15
vidit requiem quod esset bona, et terram quod optima; et supposuit umerum suum ad portandum factusque est tributis serviens.
###### 16
Dan iudicabit populum suum sicut una tribuum Israel.
###### 17
Fiat Dan coluber in via, cerastes in semita, mordens calcanea equi, ut cadat ascensor eius retro.
###### 18
Salutare tuum exspectabo, Domine!
###### 19
Gad, latrones aggredientur eum, ipse autem aggredietur calcaneum eorum.
###### 20
Aser, pinguis panis eius, et praebebit delicias regales.
###### 21
Nephthali cerva emissa, dans cornua pulchra.
###### 22
Arbor fructifera Ioseph, arbor fructifera super fontem: rami transcendunt murum.
###### 23
Sed exasperaverunt eum et iurgati sunt, et adversati sunt illi habentes iacula.
###### 24
Et confractus est arcus eorum, et dissoluti sunt nervi brachiorum eorum per manus Potentis Iacob, per nomen Pastoris, Lapidis Israel.
###### 25
Deus patris tui erit adiutor tuus, et Omnipotens benedicet tibi benedictionibus caeli desuper, benedictionibus abyssi iacentis deorsum, benedictionibus uberum et vulvae.
###### 26
Benedictiones patris tui confortatae sunt super benedictiones montium aeternorum, desiderium collium antiquorum; fiant in capite Ioseph et in vertice nazaraei inter fratres suos.
###### 27
Beniamin lupus rapax; mane comedet praedam et vespere dividet spolia ”.
###### 28
Omnes hi in tribubus Israel duodecim. Haec locutus est eis pater suus benedixitque singulis benedictionibus propriis.
###### 29
Et praecepit eis dicens: “ Ego congregor ad populum meum; sepelite me cum patribus meis in spelunca Machpela, quae est in agro Ephron Hetthaei 
###### 30
contra Mambre in terra Chanaan, quam emit Abraham cum agro ab Ephron Hetthaeo in possessionem sepulcri; 
###### 31
ibi sepelierunt eum et Saram uxorem eius, ibi sepultus est Isaac cum Rebecca coniuge sua, ibi et Lia condita iacet ”.
###### 32
Finitisque mandatis, quibus filios instruebat, collegit pedes suos super lectulum et obiit; appositusque est ad populum suum.
