---
aliases : 
- Habacuc 1
- Habaquq 1
- Ha 1
- Habakkuk 1
tags : 
- Bible/Ha/1
- latin
cssclass : latin
---

# Habacuc 1

###### 1
Oraculum, quod vidit Habacuc propheta.
###### 2
Usquequo, Domine, clamabo, et non exaudis? Vociferabor ad te: “ Violentia! ”, et non salvas?
###### 3
Quare ostendisti mihi iniquitatem et malitiam vides? Et vastitas et violentia est coram me, et facta est contentio, et iurgium exoritur.
###### 4
Propter hoc languet lex, et non pervenit usque ad finem iudicium. Quia impius praevalet adversus iustum, propterea egreditur iudicium perversum.
###### 5
“ Aspicite in gentibus et videte, admiramini et obstupescite, quia opus facio in diebus vestris, quod nemo credet, cum narrabitur.
###### 6
Quia ecce ego suscitabo Chaldaeos, gentem amaram et velocem, ambulantem super latitudinem terrae, ut possideat tabernacula non sua.
###### 7
Horribilis et terribilis est, ex semetipsa iudicium eius et maiestas eius egredietur.
###### 8
Leviores pardis equi eius et saeviores lupis deserti; et accurrunt equites eius: equites namque eius de longe venient, volabunt quasi aquila festinans ad comedendum.
###### 9
Omnes, ut violentiam faciant, venient, omnes facies eorum ventus urens; et congregabunt quasi arenam captivos.
###### 10
Et ipsa reges subsannabit, tyrannis illudet; ipsa super omnem munitionem ridebit et comportabit aggerem et capiet eam.
###### 11
Tunc ultra progrediens quasi ventus pertransibit et constituet fortitudinem suam deum suum ”.
###### 12
Numquid non tu a principio, Domine, Deus meus, sanctus meus, qui non morieris? Domine, ad iudicium posuisti eam; petra mea, ad corripiendum fundasti eam.
###### 13
Mundi sunt oculi tui, ne videas malum; et respicere ad iniquitatem non poteris. Quare respicis super inique agentes et taces, devorante impio iustiorem se?
###### 14
Fecisti homines quasi pisces maris, quasi reptile non habens principem super se.
###### 15
Omnes in hamo sublevat, trahit eos in sagena sua et congregat in rete suo; super hoc laetatur et exsultat.
###### 16
Propterea immolat sagenae suae et sacrificat reti suo, quia in ipsis incrassata est portio eius, et cibus eius pinguis.
###### 17
Propter hoc ergo evaginabit gladium suum semper, ut interficiat gentes sine misericordia?
