---
aliases : 
- Danielis 12
- Daniel 12
- Dn 12
tags : 
- Bible/Dn/12
- latin
cssclass : latin
---

# Danielis 12

###### 1
In tempore autem illo con surget Michael, princeps magnus, qui stat pro filiis populi tui, et erit tempus angustiae, quale non fuit ab eo, quo gentes esse coeperunt, usque ad tempus illud. Et in tempore illo salvabitur populus tuus, omnis, qui inventus fuerit scriptus in libro. 
###### 2
Et multi de his, qui dormiunt in terra pulveris, evigilabunt: alii in vitam aeternam, et alii in opprobrium sempiternum. 
###### 3
Qui autem docti fuerint, fulgebunt quasi splendor firmamenti; et, qui ad iustitiam erudierint multos, quasi stellae in perpetuas aeternitates. 
###### 4
Tu autem, Daniel, claude sermones et signa librum usque ad tempus finis; pertransibunt plurimi, et multiplex erit scientia ”. 
###### 5
Et vidi ego Daniel: et ecce duo alii stabant, unus hinc super ripam fluminis, et alius inde ex altera ripa fluminis. 
###### 6
Et dixit viro, qui indutus erat lineis, qui stabat super aquas fluminis: “ Usquequo finis horum mirabilium? ”. 
###### 7
Et audivi virum, qui indutus erat lineis, qui stabat super aquas fluminis, cum levasset dexteram et sinistram suam in caelum et iurasset per Viventem in aeternum: “ Quia in tempus, tempora et dimidium temporis; et cum completa fuerit dispersio manus populi sancti, complebuntur universa haec ”. 
###### 8
Et ego audivi et non intellexi et dixi: “ Domine mi, quid erit finis horum? ”. 
###### 9
Et ait: “ Vade, Daniel, quia clausi sunt signatique sermones usque ad tempus praefinitum. 
###### 10
Purificabuntur et dealbabuntur et probabuntur multi, et impie agent impii, neque intellegent omnes impii; porro docti intellegent. 
###### 11
Et a tempore, cum ablatum fuerit iuge sacrificium, et posita fuerit abominatio vastatoris, dies mille ducenti nonaginta. 
###### 12
Beatus, qui exspectat et pervenit usque ad dies mille trecentos triginta quinque. 
###### 13
Tu autem vade ad finem et requiesce; et stabis in sorte tua in fine dierum ”.
