---
aliases : 
- Danielis 13
- Daniel 1
- Dn 1
tags : 
- Bible/Dn/1
- latin
cssclass : latin
---

# Danielis 13

###### 1
(Hucusque Daniel in Hebraeo volumine legimus. Cetera, quae sequuntur usque ad finem libri, de Theodotionis editione translata sunt). Et erat vir habitans in Ba bylone, et nomen eius Ioa chim; 
###### 2
et accepit uxorem nomine Susannam, filiam Helciae, pulchram nimis et timentem Dominum; 
###### 3
parentes enim illius, cum essent iusti, erudierunt filiam suam secundum legem Moysis. 
###### 4
Erat autem Ioachim dives valde, et erat ei pomerium vicinum domui suae; et ad ipsum confluebant Iudaei, eo quod esset honorabilior omnium. 
###### 5
Et constituti sunt de populo duo senes iudices in anno illo, de quibus locutus est Dominus quia egressa est iniquitas de Babylone a senibus iudicibus, qui videbantur regere populum. 
###### 6
Isti frequentabant domum Ioachim, et veniebant ad eos omnes, qui habebant iudicia. 
###### 7
Cum autem populus revertisset per meridiem, ingrediebatur Susanna et deambulabat in pomerio viri sui. 
###### 8
Et videbant eam duo senes cotidie ingredientem et deambulantem et facti sunt in concupiscentia eius 
###### 9
et everterunt sensum suum et declinaverunt oculos suos, ut non viderent caelum neque recordarentur iudiciorum iustorum. 
###### 10
Erant ergo ambo vulnerati amore eius nec indicaverunt sibi vicissim dolorem suum; 
###### 11
erubescebant enim indicare concupiscentiam suam, volentes concumbere cum ea. 
###### 12
Et observabant cotidie sollicitius videre eam. Dixitque alter ad alterum: 
###### 13
“ Eamus domum, quia prandi hora est ”. Et egressi recesserunt a se. 
###### 14
Cumque revertissent, venerunt in unum et, sciscitantes ab invicem causam, confessi sunt concupiscentiam suam; et tunc in commune statuerunt tempus, quando eam possent invenire solam.
###### 15
Factum est autem, cum observarent diem aptum, ingressa est aliquando sicut heri et nudiustertius cum duabus solis puellis voluitque lavari in pomerio, aestus quippe erat. 
###### 16
Et non erat ibi quisquam, praeter duos senes absconditos et contemplantes eam. 
###### 17
Dixit ergo puellis: “ Afferte mihi oleum et smegmata et ostia pomerii claudite, ut laver ”. 
###### 18
Et fecerunt, sicut praeceperat; clauseruntque ostia pomerii et egressae sunt per posticium, ut afferrent, quae iusserat; nesciebantque senes intus esse absconditos. 
###### 19
Cum autem egressae essent puellae, surrexerunt duo senes et accurrerunt ad eam et dixerunt: 
###### 20
“ Ecce ostia pomerii clausa sunt, et nemo nos videt, et in concupiscentia tui sumus; quam ob rem assentire nobis et commiscere nobiscum. 
###### 21
Quod si nolueris, dicemus testimonium contra te, quod fuerit tecum iuvenis et ob hanc causam emiseris puellas a te ”. 
###### 22
Ingemuit Susanna et ait: “ Angustiae sunt mihi undique: si enim hoc egero, mors mihi est; si autem non egero, non effugiam manus vestras; 
###### 23
sed melius mihi est absque opere incidere in manus vestras quam peccare in conspectu Domini ”. 
###### 24
Et exclamavit voce magna Susanna; exclamaverunt autem et senes adversus eam, 
###### 25
et, cum cucurrisset unus, aperuit ostia pomerii.
###### 26
Cum ergo audissent clamorem in pomerio famuli domus, irruerunt per posticam, ut viderent quidnam esset ei. 
###### 27
Postquam autem senes locuti sunt sermones suos, erubuerunt servi vehementer, quia numquam dictus fuerat sermo huiuscemodi de Susanna. Et factum est die crastina, 
###### 28
cum venisset populus ad virum eius Ioachim, venerunt et duo presbyteri pleni iniqua cogitatione adversum Susannam, ut interficerent eam; 
###### 29
et dixerunt coram populo: “ Mittite ad Susannam, filiam Helciae, quae est uxor Ioachim ”; et miserunt. 
###### 30
Et venit cum parentibus et filiis et universis cognatis suis. 
###### 31
Porro Susanna erat delicata nimis et pulchra specie. 
###### 32
At iniqui illi iusserunt, ut discooperiretur — erat enim cooperta — ut satiarentur decore eius. 
###### 33
Flebant igitur sui et omnes, qui videbant eam. 
###### 34
Consurgentes autem duo presbyteri in medio populi, posuerunt manus super caput eius; 
###### 35
quae flens suspexit ad caelum: erat enim cor eius fiduciam habens in Domino. 
###### 36
Et dixerunt presbyteri: “ Cum deambularemus in pomerio soli, ingressa est haec cum duabus puellis et clausit ostia pomerii et dimisit puellas; 
###### 37
venitque ad eam adulescens, qui erat absconditus, et concubuit cum ea. 
###### 38
Porro nos cum essemus in angulo pomerii, videntes iniquitatem cucurrimus ad eos et vidimus eos commisceri. 
###### 39
Et illum quidem non quivimus comprehendere, quia fortior nobis erat et, apertis ostiis, exilivit. 
###### 40
Hanc autem cum apprehendissemus, interrogavimus, quisnam esset adulescens, et noluit indicare nobis. Huius rei testes sumus ”. 
###### 41
Credidit eis multitudo quasi senibus populi et iudicibus, et condemnaverunt eam ad mortem.
###### 42
Exclamavit autem voce magna Susanna et dixit: “ Deus aeterne, qui absconditorum es cognitor, qui nosti omnia antequam fiant, 
###### 43
tu scis quoniam falsum contra me tulerunt testimonium; et ecce morior, cum nihil horum fecerim, quae isti malitiose composuerunt adversum me ”.
###### 44
Exaudivit autem Dominus vocem eius. 
###### 45
Cumque duceretur ad mortem, suscitavit Deus spiritum sanctum pueri iunioris, cuius nomen Daniel; 
###### 46
et exclamavit voce magna: “ Innocens ego sum a sanguine huius ”. 
###### 47
Et conversus omnis populus ad eum dixit: “ Quis est iste sermo, quem tu locutus es? ”. 
###### 48
Qui cum staret in medio eorum, ait: “ Sic fatui, filii Israel? Non iudicantes neque, quod verum est, cognoscentes, condemnastis filiam Israel! 
###### 49
Revertimini ad iudicium, quia falsum testimonium locuti sunt adversum eam ”. 
###### 50
Reversus est ergo omnis populus cum festinatione, et dixerunt ei senes: “ Veni et sede in medio nostrum et indica nobis, quia tibi dedit Deus honorem senectutis ”. 
###### 51
Et dixit ad eos Daniel: “ Separate illos ab invicem procul, et diiudicabo eos ”. 
###### 52
Cum ergo divisi essent alter ab altero, vocavit unum de eis et dixit ad eum: “ Inveterate dierum malorum, nunc venerunt peccata tua, quae operabaris prius, 
###### 53
iudicans iudicia iniusta, innocentes opprimens et dimittens noxios, dicente Domino: “Innocentem et iustum non interficies”. 
###### 54
Nunc ergo, si vidisti eam, dic sub qua arbore videris eos loquentes sibi ”. Qui ait: “ Sub schino ”. 
###### 55
Dixit autem Daniel: “ Recte mentitus es in caput tuum; ecce enim angelus Dei, accepta sententia a Deo, scindet te medium ”. 
###### 56
Et amoto eo, iussit adduci alium et dixit ei: “ Semen Chanaan et non Iudae, species decepit te, et concupiscentia subvertit cor tuum. 
###### 57
Sic faciebatis filiabus Israel, et illae timentes loquebantur vobis, sed non filia Iudae sustinuit iniquitatem vestram. 
###### 58
Nunc ergo dic mihi sub qua arbore comprehenderis eos colloquentes sibi ”. Qui ait: “ Sub prino ”. 
###### 59
Dixit autem ei Daniel: “ Recte mentitus es et tu in caput tuum; manet enim angelus Dei, gladium habens, ut secet te medium et interficiat vos ”. 
###### 60
Exclamavit itaque omnis coetus voce magna et benedixerunt Deo, qui salvat sperantes in se. 
###### 61
Et consurrexerunt adversum duos presbyteros — convicerat enim eos Daniel ex ore suo falsum dixisse testimonium — feceruntque eis, sicut male egerant adversum proximum, 
###### 62
ut facerent secundum legem Moysis; et interfecerunt eos, et salvatus est sanguis innoxius in die illa. 
###### 63
Helcias autem et uxor eius laudaverunt Deum pro filia sua Susanna, cum Ioachim marito eius et cognatis omnibus, quia non esset inventa in ea res turpis. 
###### 64
Daniel autem factus est magnus in conspectu populi a die illa et deinceps.
