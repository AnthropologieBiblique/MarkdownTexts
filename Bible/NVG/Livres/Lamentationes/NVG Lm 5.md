---
aliases : 
- Lamentationes 5
- Lamentations 5
- Lm 5
tags : 
- Bible/Lm/5
- latin
cssclass : latin
---

# Lamentationes 5

###### 1
Recordare, Domine, quid acci derit nobis; intuere et respice opprobrium nostrum.
###### 2
Hereditas nostra versa est ad alienos, domus nostrae ad extraneos.
###### 3
Pupilli facti sumus absque patre, matres nostrae quasi viduae.
###### 4
Aquam nostram pecunia bibimus, ligna nostra pretio comparamus.
###### 5
Iugum in cervicibus nostris minamur; lassis non datur requies.
###### 6
Aegyptiis dedimus manum et Assyriis, ut saturaremur pane.
###### 7
Patres nostri peccaverunt et non sunt, et nos iniquitates eorum portamus. 
###### 8
Servi dominantur nostri; non est qui redimat de manu eorum.
###### 9
Vitae nostrae periculo afferimus panem nobis a facie gladii in deserto.
###### 10
Pellis nostra quasi clibanus exusta est propter aestum famis.
###### 11
Mulieres in Sion humiliaverunt et virgines in civitatibus Iudae.
###### 12
Principes manu eorum suspensi sunt; facies senum honorem non habuerunt.
###### 13
Adulescentes molam portaverunt, et pueri sub lignis corruerunt.
###### 14
Senes deficiunt de portis, iuvenes de choro psallentium.
###### 15
Defecit gaudium cordis nostri; versus est in luctum chorus noster.
###### 16
Cecidit corona capitis nostri; vae nobis, quia peccavimus!
###### 17
Propterea maestum factum est cor nostrum, ideo contenebrati sunt oculi nostri,
###### 18
propter montem Sion, quia desolatus est: vulpes ambulant in eo.
###### 19
Tu autem, Domine, in aeternum permanebis, solium tuum in generationem et generationem.
###### 20
Quare in perpetuum oblivisceris nostri, derelinques nos in longitudinem dierum?
###### 21
Converte nos, Domine, ad te, et convertemur; innova dies nostros sicut a principio.
###### 22
Ergone proiciens reppulisti nos, iratus es contra nos vehementer?
