---
aliases : 
- Lamentationes 3
- Lamentations 3
- Lm 3
tags : 
- Bible/Lm/3
- latin
cssclass : latin
---

# Lamentationes 3

###### 1
ALEPH. Ego vir videns paupertatem meam in virga indignationis eius.
###### 2
ALEPH. Me minavit et adduxit in tenebras et non in lucem.
###### 3
ALEPH. Tantum in me vertit et convertit manum suam tota die.
###### 4
BETH. Consumpsit pellem meam et carnem meam, contrivit ossa mea.
###### 5
BETH. Aedificavit in gyro meo et circumdedit me felle et labore.
###### 6
BETH. In tenebrosis collocavit me quasi mortuos sempiternos.
###### 7
GHIMEL. Circumaedificavit adversum me, ut non egrediar, aggravavit compedem meum.
###### 8
GHIMEL. Sed et cum clamavero et rogavero, exclusit orationem meam.
###### 9
GHIMEL. Conclusit vias meas lapidibus quadris, semitas meas subvertit.
###### 10
DALETH. Ursus insidians factus est mihi, leo in absconditis.
###### 11
DALETH. Semitas meas subvertit et confregit me, posuit me desolatam.
###### 12
DALETH. Tetendit arcum suum et posuit me quasi signum ad sagittam.
###### 13
HE. Misit in renibus meis filias pharetrae suae.
###### 14
HE. Factus sum in derisum omni populo meo, canticum eorum tota die.
###### 15
HE. Replevit me amaritudinibus, inebriavit me absinthio.
###### 16
VAU. Et fregit in glarea dentes meos, depressit me cinere.
###### 17
VAU. Et repulsa est a pace anima mea, oblitus sum bonorum.
###### 18
VAU. Et dixi: “ Periit splendor meus et spes mea a Domino ”.
###### 19
ZAIN. Recordare paupertatis et peregrinationis meae, absinthii et fellis.
###### 20
ZAIN. Memoria memor est et tabescit in me anima mea.
###### 21
ZAIN. Haec recolam in corde meo, ideo sperabo.
###### 22
HETH. Misericordiae Domini, quia non sumus consumpti, quia non defecerunt miserationes eius.
###### 23
HETH. Novae sunt omni mane, magna est fides tua.
###### 24
HETH. “ Pars mea Dominus, dixit anima mea; propterea exspectabo eum ”.
###### 25
TETH. Bonus est Dominus sperantibus in eum, animae quaerenti illum.
###### 26
TETH. Bonum est praestolari cum silentio salutare Domini.
###### 27
TETH. Bonum est viro, cum portaverit iugum ab adulescentia sua.
###### 28
IOD. Sedebit solitarius et tacebit, cum istud imponitur ei.
###### 29
IOD. Ponet in pulvere os suum, si forte sit spes.
###### 30
IOD. Dabit percutienti se maxillam, saturabitur opprobriis.
###### 31
CAPH. Quia non repellet in sempiternum Dominus.
###### 32
CAPH. Quia si afflixit, et miserebitur secundum multitudinem misericordiarum suarum.
###### 33
CAPH. Non enim humiliat ex corde suo et affligit filios hominum.
###### 34
LAMED. Conterere sub pedibus suis omnes vinctos terrae.
###### 35
LAMED. Declinare iudicium viri in conspectu vultus Altissimi.
###### 36
LAMED. Pervertere hominem in iudicio suo, num Dominus haec ignorat?
###### 37
MEM. Quis est iste, qui dixit, et factum est? Dominus non iussit?
###### 38
MEM. Ex ore Altissimi nonne egrediuntur et mala et bona?
###### 39
MEM. Quid murmurabit homo vivens, vir pro peccatis suis?
###### 40
NUN. “ Scrutemur vias nostras et quaeramus et revertamur ad Dominum.
###### 41
NUN. Levemus corda nostra cum manibus ad Dominum in caelos.
###### 42
NUN. Nos inique egimus et rebelles fuimus; idcirco tu inexorabilis fuisti.
###### 43
SAMECH. Operuisti in furore et percussisti nos; occidisti nec pepercisti.
###### 44
SAMECH. Opposuisti nubem tibi, ne transeat oratio.
###### 45
SAMECH. In eradicationem et abiectionem posuisti nos in medio populorum.
###### 46
PHE. Aperuerunt super nos os suum omnes inimici nostri.
###### 47
PHE. Formido et fovea facta est nobis, vastatio et contritio ”.
###### 48
PHE. Rivos aquarum deducit oculus meus in contritione filiae populi mei.
###### 49
AIN. Oculus meus lacrimas effundit nec tacet, eo quod non sit requies.
###### 50
AIN. Donec respiciat et videat Dominus de caelis.
###### 51
AIN. Oculus meus affligit animam meam prae cunctis filiabus urbis meae.
###### 52
SADE. Venatione venati sunt me quasi avem inimici mei gratis.
###### 53
SADE. Perdiderunt in lacu vitam meam et iecerunt lapides super me.
###### 54
SADE. Inundaverunt aquae super caput meum, dixi: “ Perii ”.
###### 55
COPH. Invocavi nomen tuum, Domine, de profunditate lacus.
###### 56
COPH. Vocem meam audisti: “ Ne avertas aurem tuam a singultu meo et clamoribus ”.
###### 57
COPH. Appropinquasti in die, quando invocavi te, dixisti: “ Ne timeas ”.
###### 58
RES. Iudicasti, Domine, causam animae meae, redemisti vitam meam.
###### 59
RES. Vidisti, Domine, afflictionem meam; iudica iudicium meum.
###### 60
RES. Vidisti omnem furorem eorum, universas cogitationes eorum adversum me.
###### 61
SIN. Audisti opprobrium eorum, Domine, omnes cogitationes eorum adversum me.
###### 62
SIN. Labia insurgentium mihi et meditationes eorum adversum me tota die.
###### 63
SIN. Sessionem eorum et resurrectionem eorum vide; ego sum psalmus eorum.
###### 64
THAU. Reddes eis vicem, Domine, iuxta opera manuum suarum.
###### 65
THAU. Dabis eis duritiam cordis, exsecrationem tuam.
###### 66
THAU. Persequeris in furore et conteres eos sub caelis tuis, Domine.
