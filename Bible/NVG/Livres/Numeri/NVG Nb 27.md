---
aliases : 
- Numeri 27
- Nombres 27
- Nb 27
- Numbers 27
tags : 
- Bible/Nb/27
- latin
cssclass : latin
---

# Numeri 27

###### 1
Accesserunt autem filiae Sal phaad filii Hepher filii Ga laad filii Machir filii Manasse, e cognationibus Manasse, qui fuit filius Ioseph, quarum sunt nomina: Maala et Noa et Hegla et Melcha et Thersa. 
###### 2
Steteruntque coram Moyse et Eleazaro sacerdote et principibus et cuncta congregatione ad ostium tabernaculi conventus atque dixerunt: 
###### 3
“ Pater noster mortuus est in deserto, nec fuit in seditione, quae concitata est contra Dominum sub Core, sed in peccato suo mortuus est; hic non habuit mares filios. 
###### 4
Cur tollitur nomen illius de familia sua, quia non habuit filium? Date nobis possessionem inter fratres patris nostri ”.
###### 5
Rettulitque Moyses causam earum ad iudicium Domini, 
###### 6
qui dixit ad eum: 
###### 7
“ Iustam rem postulant filiae Salphaad. Da eis possessionem inter fratres patris sui, et ei in hereditatem succedant. 
###### 8
Ad filios autem Israel loqueris haec: Homo cum mortuus fuerit absque filio, ad filiam eius transibit hereditas; 
###### 9
si filiam non habuerit, habebit successores fratres suos. 
###### 10
Quod si et fratres non fuerint, dabitis hereditatem fratribus patris eius. 
###### 11
Sin autem nec patruos habuerit, dabitur hereditas illi, qui ei proximus est e cognatione sua; possidebitque eam. Eritque hoc filiis Israel sanctum lege perpetua, sicut praecepit Dominus Moysi ”.
###### 12
Dixit quoque Dominus ad Moysen: “ Ascende in montem istum Abarim et contemplare inde terram, quam daturus sum filiis Israel. 
###### 13
Cumque videris eam, ibis et tu ad populum tuum, sicut ivit frater tuus Aaron, 
###### 14
quia offendistis me in deserto Sin in contradictione congregationis, nec sanctificare me voluistis coram ea super aquas ”. Hae sunt aquae Meribathcades deserti Sin.
###### 15
Cui respondit Moyses: 
###### 16
“ Provideat Dominus, Deus spirituum omnis carnis, hominem, qui sit super congregationem hanc 
###### 17
et possit exire et intrare ante eos et educere eos vel introducere, ne sit populus Domini sicut oves absque pastore ”. 
###### 18
Dixitque Dominus ad eum: “ Tolle Iosue filium Nun, virum in quo est spiritus; et pone manum tuam super eum, 
###### 19
quem statues coram Eleazaro sacerdote et omni congregatione et dabis ei praecepta, cunctis videntibus, 
###### 20
et partem gloriae tuae, ut audiat eum omnis synagoga filiorum Israel. 
###### 21
Stabit coram Eleazaro sacerdote, qui pro eo iudicium Urim consulet Dominum. Ad verbum eius egredietur et ingredietur ipse et omnes filii Israel cum eo, cuncta congregatio ”.
###### 22
Fecit Moyses, ut praeceperat Dominus. Cumque tulisset Iosue, statuit eum coram Eleazaro sacerdote et omni frequentia populi; 
###### 23
et, impositis capiti eius manibus, constituit eum, sicut mandaverat Dominus per manum Moysi.
