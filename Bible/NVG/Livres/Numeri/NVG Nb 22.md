---
aliases : 
- Numeri 22
- Nombres 22
- Nb 22
- Numbers 22
tags : 
- Bible/Nb/22
- latin
cssclass : latin
---

# Numeri 22

###### 1
Profectique castrametati sunt filii Israel in campestri bus Moab, ubi trans Iordanem Iericho sita est.
###### 2
Videns autem Balac filius Sephor omnia, quae fecerat Israel Amorraeo, 
###### 3
valde metuit Moab populum, quia multus erat. Et cum pertimeret Moab filios Israel, 
###### 4
dixit ad maiores natu Madian: “ Nunc carpet haec congregatio omnem regionem per circuitum, quomodo solet bos herbas campi carpere ”. Balac filius Sephor erat eo tempore rex in Moab. 
###### 5
Misit ergo nuntios ad Balaam filium Beor in Phethor, quae est super flumen in terra filiorum Ammau, ut vocarent eum et dicerent: “ Ecce egressus est populus ex Aegypto, qui operuit superficiem terrae sedens contra me. 
###### 6
Veni igitur et maledic populo huic, quia fortior me est; si quo modo possim percutere et eicere eum de terra mea. Novi enim quod benedictus sit, cui benedixeris, et maledictus, in quem maledicta congesseris ”.
###### 7
Perrexeruntque seniores Moab et maiores natu Madian habentes divinationis pretium in manibus. Cumque venissent ad Balaam et narrassent ei omnia verba Balac, 
###### 8
ille respondit: “ Manete hic nocte, et respondebo quidquid mihi dixerit Dominus ”. Manentibus illis apud Balaam, 
###### 9
venit Deus et ait ad eum: “ Quid sibi volunt homines isti apud te? ”. 
###### 10
Respondit: “ Balac filius Sephor rex Moabitarum misit ad me 
###### 11
dicens: "Ecce populus, qui egressus est de Aegypto, operuit superficiem terrae; veni et maledic ei pro me, si quo modo possim pugnans abigere eum". 
###### 12
Dixitque Deus ad Balaam: “Noli ire cum eis neque maledicas populo, quia benedictus est ”. 
###### 13
Qui mane consurgens dixit ad principes: “ Ite in terram vestram, quia prohibuit me Dominus venire vobiscum ”. 
###### 14
Reversi principes dixerunt ad Balac: “ Noluit Balaam venire nobiscum ”.
###### 15
Rursum ille multo plures et nobiliores, quam ante miserat, misit. 
###### 16
Qui cum venissent ad Balaam, dixerunt: “ Sic dicit Balac filius Sephor: "Ne cuncteris venire ad me; 
###### 17
paratus sum honorare te et, quidquid volueris, dabo tibi. Veni et maledic pro me populo isti" ”. 
###### 18
Respondit Balaam: “ Si dederit mihi Balac plenam domum suam argenti et auri, non potero transgredi verbum Domini Dei mei, ut vel plus vel minus loquar. 
###### 19
Obsecro, ut hic maneatis etiam hac nocte, et scire queam quid mihi rursum respondeat Dominus ”. 
###### 20
Venit ergo Deus ad Balaam nocte et ait ei: “ Si vocare te venerunt homines isti, surge et vade cum eis, ita dumtaxat, ut, quod tibi praecepero, facias ”. 
###### 21
Surrexit Balaam mane et, strata asina sua, profectus est cum eis.
###### 22
Et iratus est Deus, cum profectus esset; stetitque angelus Domini in via contra Balaam, ut adversaretur ei, qui insidebat asinae et duos pueros habebat secum. 
###### 23
Cernens asina angelum Domini stantem in via, evaginato gladio in manu sua, avertit se de itinere et ibat per agrum. Quam cum verberaret Balaam et vellet ad semitam reducere, 
###### 24
stetit angelus Domini in angustiis duarum maceriarum, quibus vineae cingebantur. 
###### 25
Quem videns asina iunxit se parieti et attrivit sedentis pedem. At ille iterum verberabat eam; 
###### 26
et angelus Domini iterum transiens ad locum angustum, ubi nec ad dexteram nec ad sinistram poterat deviare, obvius stetit. 
###### 27
Cumque vidisset asina stantem angelum Domini, concidit sub pedibus sedentis; qui iratus vehementius caedebat fuste latera eius.
###### 28
Aperuitque Dominus os asinae, et locuta est: “ Quid feci tibi? Cur percutis me ecce iam tertio? ”. 
###### 29
Respondit Balaam: “ Quia illusisti mihi. Utinam haberem gladium, ut te interficerem! ”. 
###### 30
Dixit asina: “ Nonne animal tuum sum, cui semper sedere consuevisti usque in praesentem diem? Dic quid simile umquam fecerim tibi ”. At ille ait: “ Numquam ”.
###### 31
Protinus aperuit Dominus oculos Balaam, et vidit angelum Domini stantem in via, evaginato gladio in manu eius; adoravitque eum pronus in terram. 
###### 32
Cui angelus Domini: “ Cur, inquit, tertio verberas asinam tuam? Ego veni, ut adversarer tibi, quia perversa est via tua mihique contraria. 
###### 33
Et videns me asina declinavit ter a me; nisi declinasset, te occidissem et illam vivam reliquissem ”. 
###### 34
Dixit Balaam: “ Peccavi nesciens quod tu stares contra me in via; et nunc, si displicet tibi, revertar ”. 
###### 35
Ait angelus Domini: “ Vade cum istis et cave, ne aliud, quam praecepero tibi, loquaris ”. Ivit igitur cum principibus Balac.
###### 36
Quod cum audisset Balac, venisse scilicet Balaam, egressus est in occursum eius in Irmoab, quod situm est in extremis finibus Arnon; 
###### 37
dixitque ad Balaam: “ Nonne misi nuntios, ut vocarem te? Cur non statim venisti ad me? An quia honorare te nequeo? ”. 
###### 38
Cui ille respondit: “ Ecce adsum; numquid loqui potero aliud, nisi quod Deus posuerit in ore meo? ”. 
###### 39
Perrexerunt ergo simul et venerunt in Cariathusoth. 
###### 40
Cumque occidisset Balac boves et oves, misit ad Balaam et principes, qui cum eo erant.
###### 41
Mane autem facto, duxit eum ad excelsa Baal et intuitus est extremam partem populi.
