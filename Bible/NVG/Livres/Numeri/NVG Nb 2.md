---
aliases : 
- Numeri 2
- Nombres 2
- Nb 2
- Numbers 2
tags : 
- Bible/Nb/2
- latin
cssclass : latin
---

# Numeri 2

###### 1
Locutusque est Dominus ad Moysen et Aaron dicens: 
###### 2
“ Singuli per turmas, signa atque vexilla et domos patrum suorum castrametabuntur filii Israel per gyrum tabernaculi conventus.
###### 3
Ad orientem Iudas figet tentoria per turmas exercitus sui, fuitque princeps filiorum eius Naasson filius Aminadab; 
###### 4
et eius summa pugnantium septuaginta quattuor milia sescenti. 
###### 5
Iuxta eum castrametabuntur de tribu Issachar, quorum princeps fuit Nathanael filius Suar; 
###### 6
et omnis numerus pugnatorum eius quinquaginta quattuor milia quadringenti. 
###### 7
In tribu Zabulon princeps fuit Eliab filius Helon; 
###### 8
et numerus exercitus pugnatorum eius quinquaginta septem milia quadringenti. 
###### 9
Universi, qui in castris Iudae annumerati sunt, fuerunt centum octoginta sex milia quadringenti, et per turmas suas primi egredientur.
###### 10
Vexillum castrorum Ruben ad meridianam plagam erit, secundum exercitus eorum; princeps Elisur filius Sedeur; 
###### 11
et cunctus exercitus pugnatorum eius, qui numerati sunt, quadraginta sex milia quingenti. 
###### 12
Iuxta eum castrametabuntur de tribu Simeon, quorum princeps fuit Salamiel filius Surisaddai; 
###### 13
et cunctus exercitus pugnatorum eius, qui numerati sunt, quinquaginta novem milia trecenti. 
###### 14
In tribu Gad princeps fuit Eliasaph filius Deuel; 
###### 15
et cunctus exercitus pugnatorum eius, qui numerati sunt, quadraginta quinque milia sescenti quinquaginta. 
###### 16
Omnes, qui recensiti sunt in castris Ruben, centum quinquaginta milia et mille quadringenti quinquaginta, per turmas suas in secundo loco proficiscentur.
###### 17
Levabitur deinde tabernaculum conventus, castra Levitarum in medio castrorum, quomodo erigetur ita et deponetur; singuli per loca et vexilla sua proficiscentur.
###### 18
Ad occidentalem plagam erit vexillum castrorum filiorum Ephraim per turmas suas, quorum princeps fuit Elisama filius Ammiud; 
###### 19
cunctus exercitus pugnatorum eius, qui numerati sunt, quadraginta milia quingenti. 
###### 20
Et cum eis tribus filiorum Manasse, quorum princeps fuit Gamaliel filius Phadassur; 
###### 21
cunctusque exercitus pugnatorum eius, qui numerati sunt, triginta duo milia ducenti. 
###### 22
In tribu filiorum Beniamin princeps fuit Abidan filius Gedeonis; 
###### 23
et cunctus exercitus pugnatorum eius, qui recensiti sunt, triginta quinque milia quadringenti. 
###### 24
Omnes, qui numerati sunt in castris Ephraim, centum octo milia centum, per turmas suas tertii proficiscentur.
###### 25
Ad aquilonis partem stabit vexillum castrorum filiorum Dan secundum exercitus suos, quorum princeps fuit Ahiezer filius Ammisaddai; 
###### 26
cunctus exercitus pugnatorum eius, qui numerati sunt, sexaginta duo milia septingenti. 
###### 27
Iuxta eum figet tentoria tribus Aser, quorum princeps fuit Phegiel filius Ochran; 
###### 28
cunctus exercitus pugnatorum eius, qui numerati sunt, quadraginta milia et mille quingenti. 
###### 29
De tribu filiorum Nephthali princeps fuit Ahira filius Enan; 
###### 30
cunctus exercitus pugnatorum eius quinquaginta tria milia quadringenti. 
###### 31
Omnes, qui numerati sunt in castris Dan, fuerunt centum quinquaginta septem milia sescenti, et novissimi proficiscentur secundum vexilla sua ”.
###### 32
Hic numerus filiorum Israel, per domos patrum suorum omnes recensiti secundum exercitus suos, sescenta tria milia quingenti quinquaginta. 
###### 33
Levitae autem non sunt numerati inter filios Israel; sic enim praeceperat Dominus Moysi.
###### 34
Feceruntque filii Israel iuxta omnia, quae mandaverat Dominus: castrametati sunt per vexilla sua et profecti per tribus ad domos patrum suorum.
