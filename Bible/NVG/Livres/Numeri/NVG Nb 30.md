---
aliases : 
- Numeri 30
- Nombres 29
- Nb 29
- Numbers 29
tags : 
- Bible/Nb/29
- latin
cssclass : latin
---

# Numeri 30

###### 1
Narravitque Moyses filiis Israel omnia, quae ei Dominus imperarat, 
###### 2
et locutus est ad principes tribuum filiorum Israel: “ Iste est sermo, quem praecepit Dominus:
###### 3
Si quis virorum votum Domino voverit aut se constrinxerit iuramento, non faciet irritum verbum suum, sed omne, quod promisit, implebit.
###### 4
Mulier, si quippiam voverit Domino aut se constrinxerit iuramento, quae est in domo patris sui et in aetate adhuc puellari, 
###### 5
si cognoverit pater votum, quod pollicita est, aut iuramentum, quo ligavit animam suam, et tacuerit, voti rea erit; quidquid pollicita est aut iuravit, opere complebit. 
###### 6
Sin autem, quo die audierit contradixerit pater, et vota et iuramenta eius irrita erunt; et propitius erit ei Dominus, eo quod contradixerit pater.
###### 7
Si maritum habuerit et voverit aliquid, aut semel de ore eius verbum egrediens animam eius ligaverit iuramento, 
###### 8
quo die audierit vir eius et non contradixerit, voti rea erit reddetque, quodcumque promiserat. 
###### 9
Sin autem, quo die audierit contradixerit, irritas facit pollicitationes eius verbaque, quibus obstrinxerat animam suam; et propitius erit ei Dominus.
###### 10
Vidua et repudiata, quidquid voverint, reddent.
###### 11
Uxor in domo viri cum se voto constrinxerit aut iuramento, 
###### 12
si audierit vir et tacuerit nec contradixerit sponsioni, reddet, quodcumque promiserat. 
###### 13
Sin autem extemplo contradixerit, non tenebitur promissionis rea, quia maritus contradixit, et Dominus ei propitius erit. 
###### 14
Si voverit aut iuramento se constrinxerit, ut per ieiunium affligat animam suam, in arbitrio viri erit, ut faciat sive non faciat. 
###### 15
Quod si audiens vir tacuerit et de die in diem distulerit sententiam, quidquid voverat atque promiserat, reddet, quia, quo die audierat, tacuit. 
###### 16
Sin autem contradixerit, postquam rescivit, portabit ipse iniquitatem eius ”.
###### 17
Istae sunt leges, quas constituit Dominus Moysi inter virum et uxorem, inter patrem et filiam, quae in puellari adhuc aetate manet in parentis domo.
