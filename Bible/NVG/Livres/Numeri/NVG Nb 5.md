---
aliases : 
- Numeri 5
- Nombres 5
- Nb 5
- Numbers 5
tags : 
- Bible/Nb/5
- latin
cssclass : latin
---

# Numeri 5

###### 1
Locutusque est Dominus ad Moysen dicens: 
###### 2
“ Praecipe filiis Israel, ut eiciant de castris omnem leprosum et qui semine fluit pollutusque est super mortuo. 
###### 3
Tam masculum quam feminam eicite de castris, ne contaminent ea, cum habitaverim cum eis ”. 
###### 4
Feceruntque ita filii Israel et eiecerunt eos extra castra, sicut locutus erat Dominus Moysi. 
###### 5
Locutusque est Dominus ad Moysen dicens: 
###### 6
“ Loquere ad filios Israel: Vir sive mulier, cum fecerint ex omnibus peccatis, quae solent hominibus accidere, et fraude transgressi fuerint mandatum Domini, ille homo reus erit; 
###### 7
et confitebuntur peccatum suum et reddent ipsum caput quintamque partem desuper ei, in quem peccaverint. 
###### 8
Sin autem non fuerit qui recipiat, dabunt Domino, et erit sacerdotis, praeter arietem, qui offertur pro expiatione, ut sit placabilis hostia.
###### 9
Omnis quoque praelibatio rerum sacrarum, quas offerunt filii Israel, ad sacerdotem pertinet; 
###### 10
et, quidquid in sanctuarium offertur a singulis et traditur manibus sacerdotis, ipsius erit ”.
###### 11
Locutusque est Dominus ad Moysen dicens: 
###### 12
“ Loquere ad filios Israel et dices ad eos: Vir, cuius uxor erraverit maritumque decipiens 
###### 13
dormierit cum altero viro, et hoc maritus deprehendere non quiverit, sed latet quod impuram se reddiderit et testibus argui non potest, quia non est inventa in stupro, 
###### 14
si spiritus zelotypiae concitaverit virum contra uxorem suam, quae vel polluta est vel falsa suspicione appetitur, 
###### 15
adducet eam ad sacerdotem et offeret oblationem pro illa decimam partem ephi farinae hordeaceae. Non fundet super eam oleum nec imponet tus, quia sacrificium zelotypiae est et oblatio investigans adulterium.
###### 16
Afferet igitur eam sacerdos et statuet coram Domino; 
###### 17
assumetque aquam sanctam in vase fictili et pauxillum terrae de pavimento habitaculi mittet in eam. 
###### 18
Cumque posuerit sacerdos mulierem in conspectu Domini, discooperiet caput eius et ponet super manus illius sacrificium recordationis, oblationem zelotypiae; ipse autem tenebit aquas amarissimas, in quibus cum exsecratione maledicta congessit. 
###### 19
Adiurabitque eam et dicet: "Si non dormivit vir alienus tecum, et si non declinasti a viro tuo et non polluta es, deserto mariti toro, non te nocebunt aquae istae amarissimae, in quas maledicta congessi. 
###### 20
Sin autem declinasti a viro tuo atque polluta es et concubuisti cum altero viro", 
###### 21
adiurabit eam sacerdos iuramento maledictionis: "Det te Dominus in maledictionem, iuramentum in medio populi tui; putrescere faciat femur tuum, et tumens uterus tuus disrumpatur; 
###### 22
ingrediantur aquae maledictae in ventrem tuum, et utero tumescente putrescat femur!". Et respondebit mulier: "Amen, amen".
###### 23
Scribetque sacerdos in libello ista maledicta et delebit ea aquis amarissimis 
###### 24
et dabit ei bibere aquas amaras, in quas maledicta congessit, et ingredientur in eam aquae maledictionis, quae amarae fient; 
###### 25
tollet sacerdos de manu eius sacrificium zelotypiae et agitabit illud coram Domino imponetque illud super altare; 
###### 26
pugillum sacrificii tollat de eo, quod offertur in memoriale, et incendat super altare; et deinde potum det mulieri aquas amarissimas. 
###### 27
Quas cum biberit, si polluta est et, contempto viro, adulterii rea, pertransibunt eam aquae maledictionis et, inflato ventre, computrescet femur; eritque mulier in maledictionem omni populo eius. 
###### 28
Quod si polluta non fuerit sed munda, erit innoxia et faciet liberos ”.
###### 29
Ista est lex zelotypiae, si declinaverit mulier a viro suo et si polluta fuerit, 
###### 30
maritusque zelotypiae spiritu concitatus adduxerit eam in conspectu Domini, et fecerit ei sacerdos iuxta omnia, quae scripta sunt; 
###### 31
maritus absque culpa erit, et illa recipiet iniquitatem suam.
