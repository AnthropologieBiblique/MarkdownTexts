---
aliases : 
- Numeri 6
- Nombres 6
- Nb 6
- Numbers 6
tags : 
- Bible/Nb/6
- latin
cssclass : latin
---

# Numeri 6

###### 1
Locutusque est Dominus ad Moysen dicens: 
###### 2
“ Loquere ad filios Israel et dices ad eos: Vir sive mulier cum fecerint votum, ut sanctificentur et se voluerint Domino consecrare, 
###### 3
a vino et omni quod inebriare potest abstinebunt; acetum ex vino et ex qualibet alia potione et, quidquid de uva exprimitur, non bibent; uvas recentes siccasque non comedent 
###### 4
cunctis diebus, quibus ex voto Domino consecrantur: quidquid ex vinea esse potest ab uva acerba usque ad pellicula non comedent. 
###### 5
Omni tempore separationis suae novacula non transibit per caput eius usque ad completum tempus, quo Domino consecratur; sanctus erit crescente caesarie capitis eius. 
###### 6
Omni tempore consecrationis suae ad mortuum non ingredietur; 
###### 7
nec super patris quidem et matris et fratris sororisque funere contaminabitur, quia consecratio Dei sui super caput eius est. 
###### 8
Omnibus diebus separationis suae sanctus erit Domino.
###### 9
Sin autem mortuus fuerit subito quispiam coram eo, polluetur caput consecrationis eius; quod radet ilico in eadem die purgationis suae, id est die septima. 
###### 10
In octava autem die offeret duos turtures vel duos pullos columbae sacerdoti in introitu tabernaculi conventus, 
###### 11
facietque sacerdos unum pro peccato et alterum in holocaustum et expiabit pro eo, quia peccavit super mortuo, sanctificabitque caput eius in die illo 
###### 12
et consecrabit Domino dies separationis suae offerens agnum anniculum pro delicto; ita tamen, ut dies priores irriti fiant, quoniam polluta est consecratio eius.
###### 13
Ista est lex consecrationis, cum dies, quos ex voto decreverat, complebuntur: adducent eum ad ostium tabernaculi conventus, 
###### 14
et offeret oblationem suam Domino agnum anniculum immaculatum in holocaustum et ovem anniculam immaculatam pro peccato et arietem immaculatum hostiam pacificam, 
###### 15
canistrum quoque panum azymorum, qui permixti sint oleo, et lagana absque fermento uncta oleo ac oblationem et libamina singulorum. 
###### 16
Quae offeret sacerdos coram Domino et faciet tam pro peccato quam in holocaustum; 
###### 17
arietem vero immolabit hostiam pacificam Domino offerens simul canistrum azymorum; facietque oblationem eius et libamenta. 
###### 18
Tunc radet nazaraeus ante ostium tabernaculi conventus caesariem consecrationis suae tolletque capillos suos et ponet super ignem, qui est suppositus sacrificio pacificorum, 
###### 19
et sumet sacerdos armum coctum arietis tortamque absque fermento unam de canistro et laganum azymum unum et tradet in manus nazaraei, postquam rasum fuerit caput eius; 
###### 20
et agitabit in conspectu Domini, et sanctificata sacerdotis erunt sicut pectusculum, quod agitari, et femur, quod praelevari iussum est. Post haec potest bibere nazaraeus vinum ”.
###### 21
Ista est lex nazaraei, cum voverit oblationem suam Domino tempore consecrationis suae, exceptis his, quae invenerit manus eius. Iuxta quod devoverat, ita faciet secundum legem consecrationis suae.
###### 22
Locutusque est Dominus ad Moysen dicens: 
###### 23
“ Loquere Aaron et filiis eius: Sic benedicetis filiis Israel et dicetis eis:
###### 24
Benedicat tibi Dominus et custodiat te!
04O	6	25	04O	6	25		38480	Illuminet Dominus faciem suam super te et misereatur tui!
04O	6	26	04O	6	26		38490	Convertat Dominus vultum suum ad te et det tibi pacem!.
###### 27
Invocabuntque nomen meum super filios Israel, et ego benedicam eis ”.
