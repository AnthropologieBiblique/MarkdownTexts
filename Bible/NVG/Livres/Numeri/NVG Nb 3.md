---
aliases : 
- Numeri 3
- Nombres 3
- Nb 3
- Numbers 3
tags : 
- Bible/Nb/3
- latin
cssclass : latin
---

# Numeri 3

###### 1
Hae sunt generationes Aaron et Moysi in die, qua locutus est Dominus ad Moysen in monte Sinai.
###### 2
Et haec nomina filiorum Aaron: primogenitus eius Nadab, deinde Abiu et Eleazar et Ithamar. 
###### 3
Haec nomina filiorum Aaron sacerdotum, qui uncti sunt et quorum repletae manus, ut sacerdotio fungerentur. 
###### 4
Mortui sunt enim Nadab et Abiu, cum offerrent ignem alienum in conspectu Domini in deserto Sinai, absque liberis; functique sunt sacerdotio Eleazar et Ithamar coram Aaron patre suo.
###### 5
Locutusque est Dominus ad Moysen dicens: 
###### 6
“ Applica tribum Levi et fac stare in conspectu Aaron sacerdotis, ut ministrent ei 
###### 7
et observent, quidquid ad eum pertinet et ad totam congregationem coram tabernaculo conventus, servientes in ministerio habitaculi, 
###### 8
et custodiant vasa tabernaculi conventus explentes officia filiorum Israel, servientes in ministerio habitaculi. 
###### 9
Dabisque dono Levitas Aaron et filiis eius, quibus traditi sunt a filiis Israel; 
###### 10
Aaron autem et filios eius constitues super cultum sacerdotii. Externus, qui ad ministrandum accesserit, morietur ”.
###### 11
Locutusque est Dominus ad Moysen dicens: 
###### 12
“ Ecce ego tuli Levitas a filiis Israel pro omni primogenito, qui aperit vulvam in filiis Israel; eruntque Levitae mei. 
###### 13
Meum est enim omne primogenitum: ex quo percussi omnes primogenitos in terra Aegypti, sanctificavi mihi, quidquid primum nascitur in Israel ab homine usque ad pecus; mei sunt. Ego Dominus ”.
###### 14
Locutusque est Dominus ad Moysen in deserto Sinai dicens: 
###### 15
“ Numera filios Levi per domos patrum suorum et familias omnem masculum ab uno mense et supra ”. 
###### 16
Numeravit eos Moyses, ut praeceperat Dominus, 
###### 17
et inventi sunt filii Levi per nomina sua Gerson et Caath et Merari. 
###### 18
Haec sunt nomina filiorum Gerson secundum familias suas: Lobni et Semei; 
###### 19
filii Caath secundum familias suas: Amram et Isaar, Hebron et Oziel; 
###### 20
filii Merari secundum familias suas: Moholi et Musi. Hae sunt familiae Levi per domos patrum suorum.
###### 21
De Gerson fuere familiae duae Lobnitica et Semeitica, 
###### 22
quarum numeratus est omnis populus sexus masculini ab uno mense et supra septem milia quingenti. 
###### 23
Hi post habitaculum metabantur ad occidentem 
###### 24
sub principe Eliasaph filio Lael; 
###### 25
et habebant excubias in tabernaculo conventus, ipsum habitaculum et tabernaculum, operimentum eius, velum, quod trahitur ante fores tabernaculi conventus, 
###### 26
et cortinas atrii, velum quoque, quod appenditur in introitu atrii, quod est circa habitaculum et circa altare, et funes ad omne opus eius.
###### 27
Caath habet familias: Amramitas et Isaaritas et Hebronitas et Ozielitas; hae sunt familiae Caathitarum. 
###### 28
Omnes generis masculini ab uno mense et supra octo milia sescenti habebant excubias sanctuarii. 
###### 29
Familiae filiorum Caath castrametabantur ad latus habitaculi ad meridianam plagam, 
###### 30
princepsque eorum erat Elisaphan filius Oziel. 
###### 31
Et custodiebant arcam mensamque et candelabrum, altaria et vasa sanctuarii, in quibus ministratur, et velum cunctamque huiuscemodi supellectilem. 
###### 32
Princeps autem principum Levitarum Eleazar filius Aaron sacerdotis erat super excubitores custodiae sanctuarii.
###### 33
At vero de Merari erant familiae Moholitae et Musitae. 
###### 34
Omnes generis masculini ab uno mense et supra sex milia ducenti; 
###### 35
princeps familiarum Merari Suriel filius Abihail. In plaga septentrionali ad latus habitaculi castrametabantur; 
###### 36
erant sub custodia eorum tabulae habitaculi et vectes et columnae ac bases earum et cuncta vasa eius et omnia, quae ad cultum huiuscemodi pertinent, 
###### 37
columnaeque atrii per circuitum cum basibus suis et paxilli cum funibus.
###### 38
Castrametabantur ante habitaculum, ad orientalem plagam ante tabernaculum conventus ad orientem, Moyses et Aaron cum filiis suis habentes custodiam sanctuarii in medio filiorum Israel. Quisquis alienus accesserit, morietur.
###### 39
Omnes Levitae, quos numeravit Moyses iuxta praeceptum Domini per familias suas in genere masculino a mense uno et supra, fuerunt viginti duo milia.
###### 40
Et ait Dominus ad Moysen: “ Numera omnes primogenitos sexus masculini de filiis Israel ab uno mense et supra et habebis summam eorum; 
###### 41
tollesque Levitas mihi pro omni primogenito filiorum Israel  ego sum Dominus  et pecora eorum pro universis primogenitis pecorum filiorum Israel ”. 
###### 42
Recensuit Moyses, sicut praeceperat Dominus, omnes primogenitos filiorum Israel, 
###### 43
et fuerunt omnes masculi per nomina sua a mense uno et supra viginti duo milia ducenti septuaginta tres.
###### 44
Locutusque est Dominus ad Moysen dicens: 
###### 45
“ Tolle Levitas pro omnibus primogenitis filiorum Israel et pecora Levitarum pro pecoribus corum; eruntque Levitae mei. Ego sum Dominus. 
###### 46
In pretio autem ducentorum septuaginta trium, qui excedunt numerum Levitarum de primogenitis filiorum Israel, 
###### 47
accipies quinque siclos per singula capita, ad mensuram sanctuarii. Siclus habet viginti obolos. 
###### 48
Dabisque pecuniam Aaron et filiis eius pretium eorum, qui supra sunt ”.
###### 49
Tulit igitur Moyses pecuniam eorum, qui excesserant numerum eorum, qui redempti erant a Levitis; 
###### 50
a primogenitis filiorum Israel tulit pecuniam mille trecentorum sexaginta quinque siclorum iuxta pondus sanctuarii. 
###### 51
Et dedit eam Aaron et filiis eius iuxta verbum, quod praeceperat sibi Dominus.
