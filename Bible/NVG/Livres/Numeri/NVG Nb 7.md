---
aliases : 
- Numeri 7
- Nombres 7
- Nb 7
- Numbers 7
tags : 
- Bible/Nb/7
- latin
cssclass : latin
---

# Numeri 7

###### 1
Factum est autem in die, qua complevit Moyses habitaculum et erexit illud unxitque et sanctificavit cum omnibus vasis suis, altare similiter et omnia vasa eius, 
###### 2
obtulerunt principes Israel et capita familiarum, qui erant per singulas tribus praefecti eorum, qui numerati fuerant, 
###### 3
munera coram Domino sex plaustra tecta cum duodecim bobus. Unum plaustrum obtulere duo duces et unum bovem singuli; obtuleruntque ea in conspectu habitaculi. 
###### 4
Ait autem Dominus ad Moysen: 
###### 5
“ Suscipe ab eis, ut serviant in ministerio tabernaculi conventus, et trades ea Levitis iuxta ordinem ministerii sui ”. 
###### 6
Itaque cum suscepisset Moyses plaustra et boves, tradidit eos Levitis. 
###### 7
Duo plaustra et quattuor boves dedit filiis Gerson, iuxta id quod habebant necessarium. 
###### 8
Quattuor alia plaustra et octo boves dedit filiis Merari, secundum offficia sua sub manu Ithamar filii Aaron sacerdotis. 
###### 9
Filiis autem Caath non dedit plaustra et boves, quia in sanctuario serviunt et onera propriis portant umeris.
###### 10
Igitur obtulerunt duces in dedicationem altaris die, qua unctum est, oblationem suam ante altare. 
###### 11
Dixitque Dominus ad Moysen: “ Singuli duces per singulos dies offerant munera in dedicationem altaris ”.
###### 12
Primo die obtulit oblationem suam Naasson filius Aminadab de tribu Iudae. 
###### 13
Fueruntque in ea scutula argentea pondo centum triginta siclorum, phiala argentea habens septuaginta siclos iuxta pondus sanctuarii, utraque plena simila conspersa oleo in sacrificium, 
###### 14
acetabulum ex decem siclis aureis plenum incenso, 
###### 15
bos de armento et aries et agnus anniculus in holocaustum 
###### 16
hircusque pro peccato; 
###### 17
et in sacrificio pacificorum boves duo, arietes quinque, hirci quinque, agni anniculi quinque: haec est oblatio Naasson filii Aminadab.
###### 18
Secundo die obtulit Nathanael filius Suar dux de tribu Issachar 
###### 19
scutulam argenteam appendentem centum triginta siclos, phialam argenteam habentem septuaginta siclos iuxta pondus sanctuarii, utramque plenam simila conspersa oleo in sacrificium, 
###### 20
acetabulum aureum habens decem siclos plenum incenso, 
###### 21
bovem de armento et arietem et agnum anniculum in holocaustum 
###### 22
hircumque pro peccato; 
###### 23
et in sacrificio pacificorum boves duos, arietes quinque, hircos quinque, agnos anniculos quinque: haec fuit oblatio Nathanael filii Suar.
###### 24
Tertio die princeps filiorum Zabulon Eliab filius Helon 
###### 25
obtulit scutulam argenteam appendentem centum triginta siclos, phialam argenteam habentem septuaginta siclos ad pondus sanctuarii, utramque plenam simila conspersa oleo in sacrificium, 
###### 26
acetabulum aureum appendens decem siclos plenum incenso, 
###### 27
bovem de armento et arietem et agnum anniculum in holocaustum 
###### 28
hircumque pro peccato; 
###### 29
et in sacrificio pacificorum boves duos, arietes quinque, hircos quinque, agnos anniculos quinque: haec est oblatio Eliab filii Helon.
###### 30
Die quarto princeps filiorum Ruben Elisur filius Sedeur 
###### 31
obtulit scutulam argenteam appendentem centum triginta siclos, phialam argenteam habentem septuaginta siclos ad pondus sanctuarii, utramque plenam simila conspersa oleo in sacrificium, 
###### 32
acetabulum aureum appendens decem siclos plenum incenso, 
###### 33
bovem de armento et arietem et agnum anniculum in holocaustum 
###### 34
hircumque pro peccato; 
###### 35
et in hostias pacificorum boves duos, arietes quinque, hircos quinque, agnos anniculos quinque: haec fuit oblatio Elisur filii Sedeur.
###### 36
Die quinto princeps filiorum Simeon Salamiel filius Surisaddai 
###### 37
obtulit scutulam argenteam appendentem centum triginta siclos, phialam argenteam habentem septuaginta siclos ad pondus sanctuarii, utramque plenam simila conspersa oleo in sacrificium, 
###### 38
acetabulum aureum appendens decem siclos plenum incenso, 
###### 39
bovem de armento et arietem et agnum anniculum in holocaustum, 
###### 40
hircumque pro peccato; 
###### 41
et in hostias pacificorum boves duos, arietes quinque, hircos quinque, agnos anniculos quinque: haec fuit oblatio Salamiel filii Surisaddai.
###### 42
Die sexto princeps filiorum Gad Eliasaph filius Deuel 
###### 43
obtulit scutulam argenteam appendentem centum triginta siclos, phialam argenteam habentem septuaginta siclos ad pondus sanctuarii, utramque plenam simila conspersa oleo in sacrificium, 
###### 44
acetabulum aureum appendens decem siclos plenum incenso, 
###### 45
bovem de armento et arietem et agnum anniculum in holocaustum, 
###### 46
hircumque pro peccato; 
###### 47
et in hostias pacificorum boves duos, arietes quinque, hircos quinque, agnos anniculos quinque: haec fuit oblatio Eliasaph filii Deuel.
###### 48
Die septimo princeps filiorum Ephraim Elisama filius Ammiud 
###### 49
obtulit scutulam argenteam appendentem centum triginta siclos, phialam argenteam habentem septuaginta siclos ad pondus sanctuarii, utramque plenam simila conspersa oleo in sacrificium, 
###### 50
acetabulum aureum appendens decem siclos plenum incenso, 
###### 51
bovem de armento et arietem et agnum anniculum in holocaustum, 
###### 52
hircumque pro peccato; 
###### 53
et in hostias pacificorum boves duos, arietes quinque, hircos quinque, agnos anniculos quinque: haec fuit oblatio Elisama filii Ammiud.
###### 54
Die octavo princeps filiorum Manasse Gamaliel filius Phadassur 
###### 55
obtulit scutulam argenteam appendentem centum triginta siclos, phialam argenteam habentem septuaginta siclos ad pondus sanctuarii, utramque plenam simila conspersa oleo in sacrificium, 
###### 56
acetabulum aureum appendens decem siclos plenum incenso, 
###### 57
bovem de armento et arietem et agnum anniculum in holocaustum 
###### 58
hircumque pro peccato; 
###### 59
et in hostias pacificorum boves duos, arietes quinque, hircos quinque, agnos anniculos quinque: haec fuit oblatio Gamaliel filii Phadassur.
###### 60
Die nono princeps filiorum Beniamin Abidan filius Gedeonis 
###### 61
obtulit scutulam argenteam appendentem centum triginta siclos, phialam argenteam habentem septuaginta siclos ad pondus sanctuarii, utramque plenam simila conspersa oleo in sacrificium, 
###### 62
et acetabulum aureum appendens decem siclos plenum incenso, 
###### 63
bovem de armento et arietem et agnum anniculum in holocaustum 
###### 64
hircumque pro peccato; 
###### 65
et in hostias pacificorum boves duos, arietes quinque, hircos quinque, agnos anniculos quinque: haec fuit oblatio Abidan filii Gedeonis.
###### 66
Die decimo princeps filiorum Dan Ahiezer filius Ammisaddai 
###### 67
obtulit scutulam argenteam appendentem centum triginta siclos, phialam argenteam habentem septuaginta siclos ad pondus sanctuarii, utramque plenam simila conspersa oleo in sacrificium, 
###### 68
acetabulum aureum appendens decem siclos plenum incenso, 
###### 69
bovem de armento et arietem et agnum anniculum in holocaustum 
###### 70
hircumque pro peccato; 
###### 71
et in hostias pacificorum boves duos, arietes quinque, hircos quinque, agnos anniculos quinque: haec fuit oblatio Ahiezer filii Ammisaddai.
###### 72
Die undecimo princeps filiorum Aser Phegiel filius Ochran 
###### 73
obtulit scutulam argenteam appendentem centum triginta siclos, phialam argenteam habentem septuaginta siclos ad pondus sanctuarii, utramque plenam simila conspersa oleo in sacrificium, 
###### 74
acetabulum aureum appendens decem siclos plenum incenso, 
###### 75
bovem de armento et arietem et agnum anniculum in holocaustum 
###### 76
hircumque pro peccato; 
###### 77
et in hostias pacificorum boves duos, arietes quinque, hircos quinque, agnos anniculos quinque: haec fuit oblatio Phegiel filii Ochran.
###### 78
Die duodecimo princeps filiorum Nephthali Ahira filius Enan 
###### 79
obtulit scutulam argenteam appendentem centum triginta siclos, phialam argenteam habentem septuaginta siclos ad pondus sanctuarii, utramque plenam simila oleo conspersa in sacrificium, 
###### 80
acetabulum aureum appendens decem siclos plenum incenso, 
###### 81
bovem de armento et arietem et agnum anniculum in holocaustum 
###### 82
hircumque pro peccato; 
###### 83
et in hostias pacificorum boves duos, arietes quinque, hircos quinque, agnos anniculos quinque: haec fuit oblatio Ahira filii Enan.
###### 84
Haec in dedicatione altaris oblata sunt a principibus Israel in die, qua consecratum est: scutulae argenteae duodecim, phialae argenteae duodecim, acetabula duodecim, 
###### 85
ita ut centum triginta siclos argenti haberet una scutella, et septuaginta siclos haberet una phiala, id est in commune vasorum omnium ex argento sicli duo milia quadringenti pondere sanctuarii; 
###### 86
acetabula aurea duodecim plena incenso denos siclos appendentia pondere sanctuarii, id est simul auri sicli centum viginti; 
###### 87
omnes boves de armento in holocaustum duodecim, arietes duodecim, agni anniculi duodecim et libamenta eorum; hirci duodecim pro peccato. 
###### 88
In hostias pacificorum omnes boves viginti quattuor, arietes sexaginta, hirci sexaginta, agni anniculi sexaginta: haec oblata sunt in dedicatione altaris, quando unctum est.
###### 89
Cumque ingrederetur Moyses tabernaculum testimonii, ut consuleret oraculum, audiebat vocem loquentis ad se de propitiatorio, quod erat super arcam testimonii inter duos cherubim, unde et loquebatur ei.
