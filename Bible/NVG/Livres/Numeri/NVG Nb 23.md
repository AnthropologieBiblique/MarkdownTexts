---
aliases : 
- Numeri 23
- Nombres 23
- Nb 23
- Numbers 23
tags : 
- Bible/Nb/23
- latin
cssclass : latin
---

# Numeri 23

###### 1
Dixitque Balaam ad Balac: “ Aedifica mihi hic septem aras et para totidem vitulos eiusdemque numeri arietes ”. 
###### 2
Cumque fecisset iuxta sermonem Balaam, imposuerunt vitulum et arietem super aram. 
###### 3
Dixitque Balaam ad Balac: “ Sta paulisper iuxta holocaustum tuum, donec vadam, si forte occurrat mihi Dominus; et, quodcumque imperaverit, loquar tibi ”. Cumque abiisset in collem nudum, 
###### 4
occurrit illi Deus. Locutusque ad eum Balaam: “ Septem, inquit, aras erexi et imposui vitulum et arietem desuper ”. 
###### 5
Dominus autem posuit verbum in ore eius et ait: “ Revertere ad Balac et haec loqueris ”. 
###### 6
Reversus invenit stantem Balac iuxta holocaustum suum et omnes principes Moabitarum; 
###### 7
assumptaque parabola sua, dixit: “ De Aram adduxit me Balac, rex Moabitarum de montibus orientis: "Veni, inquit, et maledic pro me Iacob; propera et detestare Israel!".
###### 8
Quomodo maledicam, cui non maledixit Deus? Qua ratione detester, quem Dominus non detestatur?
###### 9
De summis silicibus video eum et de collibus considero illum: populus solus habitabit et inter gentes non reputabitur.
###### 10
Et quis dinumerare possit pulverem Iacob et quis numeravit arenam Israel? Moriatur anima mea morte iustorum, et fiant novissima mea horum similia ”.
###### 11
Dixitque Balac ad Balaam: “ Quid est hoc, quod agis? Ut malediceres inimicis meis, vocavi te, et tu e contrario benedicis eis! ”. 
###### 12
Cui ille respondit: “ Num aliud possum loqui, nisi quod iusserit Dominus? ”. 
###### 13
Dixit ergo Balac: “ Veni mecum in alterum locum, unde partem Israel videas et totum videre non possis; inde maledicito ei ”. 
###### 14
Cumque duxisset eum in campum speculatorum super verticem montis Phasga, aedificavit septem aras imposuitque supra vitulum atque arietem. 
###### 15
Et dixit Balaam ad Balac: “ Sta hic iuxta holocaustum tuum, donec ego obvius pergam ”. 
###### 16
Cui cum Dominus occurrisset posuissetque verbum in ore eius, ait: “ Revertere ad Balac et haec loqueris ei ”. 
###### 17
Reversus invenit eum stantem iuxta holocaustum suum et principes Moabitarum cum eo. Ad quem Balac: “ Quid, inquit, locutus est Dominus? ”. 
###### 18
At ille, assumpta parabola sua, ait: “ Surge, Balac, et ausculta; audi, fili Sephor.
###### 19
Non est Deus quasi homo, ut mentiatur, nec ut filius hominis, ut mutetur. Numquid dixit et non faciet? Locutus est et non implebit?
###### 20
Ad benedicendum adductus sum, benedictionem prohibere non valeo. 
###### 21
Non conspicitur malum in Iacob, nec videtur calamitas in Israel. Dominus Deus eius cum eo est, et clangor regis in illo.
###### 22
Deus eduxit illum de Aegypto, sicut cornua bubali est ei.
###### 23
Non est augurium in Iacob, nec divinatio in Israel. Temporibus suis dicetur Iacob et Israeli quid operatus sit Deus.
###### 24
Ecce populus ut leaena consurget, et quasi leo erigetur; non accubabit, donec devoret praedam et occisorum sanguinem bibat ”.
###### 25
Dixitque Balac ad Balaam: “ Nec maledicas ei, nec benedicas! ”. 
###### 26
Et ille ait: “ Nonne dixi tibi quod, quidquid mihi Dominus imperaret, hoc facerem? ”. 
###### 27
Et ait Balac ad eum: “ Veni, et ducam te ad alîum locum, si forte placeat Deo, ut inde maledicas ei ”. 
###### 28
Cumque duxisset eum super verticem montis Phegor, qui respicit solitudinem, 
###### 29
dixit ei Balaam: “ Aedifica mihi hic septem aras et para totidem vitulos eiusdemque numeri arietes ”. 
###### 30
Fecit Balac, ut Balaam dixerat, imposuitque vitulos et arietes per singulas aras.
