---
aliases : 
- Numeri 10
- Nombres 10
- Nb 10
- Numbers 10
tags : 
- Bible/Nb/10
- latin
cssclass : latin
---

# Numeri 10

###### 1
Locutusque est Dominus ad Moysen dicens: 
###### 2
“ Fac tibi duas tubas argenteas ductiles, quibus convocare possis congregationem, quando movenda sunt castra. 
###### 3
Cumque increpueris tubis, congregabitur ad te omnis turba ad ostium tabernaculi conventus. 
###### 4
Si semel clangueris, venient ad te principes et capita congregationis Israel; 
###### 5
si autem prolixior clangor increpuerit, movebunt castra primi, qui sunt ad orientalem plagam; 
###### 6
in secundo autem sonitu et pari ululatu tubae levabunt tentoria, qui habitant ad meridiem, et iuxta hunc modum reliqui facient, ululantibus tubis in profectionem. 
###### 7
Quando autem congregandus est populus, simplex tubarum clangor erit, et non ululabunt. 
###### 8
Filii autem Aaron sacerdotes clangent tubis. Eritque hoc vobis legitimum sempiternum in generationibus vestris. 
###### 9
Si exieritis ad bellum in terra vestra contra hostes, qui dimicant adversum vos, clangetis ululantibus tubis; et erit recordatio vestri coram Domino Deo vestro, ut eruamini de manibus inimicorum vestrorum. 
###### 10
Si quando habebitis epulum et dies festos et calendas, canetis tubis super holocaustis vestris et pacificis victimis, ut sint vobis in recordationem Dei vestri. Ego Dominus Deus vester ”.
###### 11
Anno secundo, mense secundo, vicesima die mensis elevata est nubes de habitaculo testimonii; 
###### 12
profectique sunt filii Israel per migrationes suas de deserto Sinai, et recubuit nubes in solitudine Pharan.
###### 13
Moveruntque castra prima vice, iuxta imperium Domini in manu Moysi. 
###### 14
Elevatum est primum vexillum castrorum filiorum Iudae per turmas suas, quorum princeps erat Naasson filius Aminadab; 
###### 15
et super turmam tribus filiorum Issachar fuit princeps Nathanael filius Suar; 
###### 16
et super turmam tribus Zabulon erat princeps Eliab filius Helon.
###### 17
Depositumque est habitaculum, quod portantes egressi sunt filii Gerson et Merari.
###### 18
Profectum est vexillum castrorum filiorum Ruben per turmas suas, et super turbam suam princeps erat Elisur filius Sedeur. 
###### 19
Super turmam autem tribus filiorum Simeon princeps fuit Salamiel filius Surisaddai. 
###### 20
Porro super turmam tribus filiorum Gad erat princeps Eliasaph filius Deuel.
###### 21
Profectique sunt et Caathitae portantes sanctuarium. Et erectum est habitaculum, antequam venirent.
###### 22
Elevatum est vexillum castrorum filiorum Ephraim per turmas suas, in quorum exercitu princeps erat Elisama filius Ammiud. 
###### 23
Et super turmam tribus filiorum Manasse princeps fuit Gamaliel filius Phadassur; 
###### 24
et super turmam tribus filiorum Beniamin erat dux Abidan filius Gedeonis.
###### 25
Novissime elevatum est vexillum castrorum filiorum Dan per turmas suas, in quorum exercitu princeps fuit Ahiezer filius Ammisaddai. 
###### 26
Et super turmam tribus filiorum Aser erat princeps Phegiel filius Ochran; 
###### 27
et super turmam tribus filiorum Nephthali princeps fuit Ahira filius Enan.
###### 28
Hae sunt profectiones filiorum Israel per turmas suas, quando egrediebantur.
###### 29
Dixitque Moyses Hobab filio Raguel Madianitae cognato suo: “ Proficiscimur ad locum, quem Dominus daturus est nobis; veni nobiscum, ut benefaciamus tibi, quia Dominus bona promisit Israeli ”. 
###### 30
Cui ille respondit: “ Non vadam tecum, sed revertar in terram meam, in qua natus sum ”. 
###### 31
Et ille: “ Noli, inquit, nos relinquere; tu enim nosti in quibus locis per desertum castra ponere debeamus, et eris ductor noster. 
###### 32
Cumque nobiscum veneris, quidquid optimum fuerit ex opibus, quas nobis traditurus est Dominus, dabimus tibi ”.
###### 33
Profecti sunt ergo de monte Domini viam trium dierum; arcaque foederis Domini praecedebat eos per dies tres providens castrorum locum. 
###### 34
Nubes quoque Domini super eos erat per diem, cum incederent. 
###### 35
Cumque elevaretur arca, dicebat Moyses: “ Surge, Domine, et dissipentur inimici tui; et fugiant, qui oderunt te, a facie tua ”. 
###### 36
Cum autem deponeretur, aiebat: “ Revertere, Domine, ad multitudinem exercitus Israel ”.
