---
aliases : 
- Numeri 31
- Nombres 31
- Nb 31
- Numbers 31
tags : 
- Bible/Nb/31
- latin
cssclass : latin
---

# Numeri 31

###### 1
Locutusque est Dominus ad Moysen dicens: 
###### 2
“ Ulciscere filios Israel de Madianitis et sic colligeris ad populum tuum ”. 
###### 3
Statimque Moyses: “ Armate, inquit, ex vobis viros ad pugnam, qui possint ultionem Domini expetere de Madianitis. 
###### 4
Mille viri de singulis tribubus eligantur ex Israel, qui mittantur ad bellum ”. 
###### 5
Dederuntque millenos de singulis tribubus, id est duodecim milia expeditorum ad pugnam, 
###### 6
quos misit Moyses cum Phinees filio Eleazari sacerdotis. Vasa quoque sancta et tubas ad clangendum tradidit ei.
###### 7
Cumque pugnassent contra Madianitas, sicut praeceperat Dominus Moysi, omnes mares occiderunt 
###### 8
et reges eorum Evi et Recem et Sur et Hur et Rebe, quinque principes gentis, Balaam quoque filium Beor interfecerunt gladio; 
###### 9
ceperuntque mulieres eorum et parvulos. Omniaque pecora et cunctam supellectilem, quidquid habere potuerant, depopulati sunt: 
###### 10
tam urbes quam viculos et castra flamma consumpsit; 
###### 11
et tulerunt praedam et universa, quae ceperant, tam ex hominibus quam ex iumentis, 
###### 12
et adduxerunt captivos, spolia et praedam ad Moysen et Eleazarum sacerdotem et ad omnem congregationem filiorum Israel ad castra in campestribus Moab iuxta Iordanem contra Iericho.
###### 13
Egressi sunt autem Moyses et Eleazar sacerdos et omnes principes synagogae in occursum eorum extra castra. 
###### 14
Iratusque Moyses principibus exercitus, tribunis et centurionibus, qui venerant de bello, 
###### 15
ait: “ Cur omnes feminas reservastis? 
###### 16
Nonne istae sunt, quae deceperunt filios Israel ad suggestionem Balaam et praevaricari vos fecerunt in Dominum super peccato Phegor, unde et percussus est populus Domini? 
###### 17
Ergo cunctos interficite parvulos generis masculini et omnes mulieres, quae noverunt viros in coitu, iugulate; 
###### 18
puellas autem et omnes feminas virgines reservate vobis. 
###### 19
Et vos manete extra castra septem diebus; qui occiderit hominem vel occisum tetigerit, lustrabitur die tertio et septimo, vos et captivi vestri. 
###### 20
Et de omni praeda, sive vestimentum fuerit sive aliquid in utensilia praeparatum de caprarum pellibus et pilis et ligno, lustrabitis ”.
###### 21
Eleazar quoque sacerdos ad viros exercitus, qui pugnaverant, sic locutus est: “ Hoc est praeceptum legis, quod mandavit Dominus Moysi: 
###### 22
Aurum et argentum et aes et ferrum et stannum et plumbum, 
###### 23
omne, quod potest transire per flammas, igne purgabitur; quidquid autem ignem non potest sustinere, aqua expiationis sanctificabitur. 
###### 24
Et lavabitis vestimenta vestra die septimo, et purificati postea castra intrabitis ”.
###### 25
Dixit quoque Dominus ad Moysen: 
###### 26
“ Tollite summam eorum, quae capta sunt, ab homine usque ad pecus, tu et Eleazar sacerdos et principes familiarum; 
###### 27
dividesque ex aequo praedam inter eos, qui pugnaverunt egressique sunt ad bellum, et inter omnem congregationem. 
###### 28
Et separabis partem Domino ab his, qui pugnaverunt et fuerunt in bello, unam animam de quingentis tam ex hominibus quam ex bobus et asinis et ovibus 
###### 29
et dabis eam Eleazaro sacerdoti, quia praelibatio Domini sunt. 
###### 30
Ex media quoque parte filiorum Israel accipies quinquagesimum caput hominum et boum et asinorum et ovium cunctorum animantium et dabis ea Levitis, qui excubant in custodiis habitaculi Domini ”.
###### 31
Feceruntque Moyses et Eleazar sacerdos, sicut praeceperat Dominus. 
###### 32
Fuit autem praeda, quae supererat, quam exercitus ceperat, ovium sescenta septuaginta quinque milia, 
###### 33
boum septuaginta duo milia, 
###### 34
asinorum sexaginta milia et mille, 
###### 35
animae hominum sexus feminei, quae non cognoverant viros, triginta duo milia. 
###### 36
Dataque est media pars his, qui in proelio fuerant, ovium trecenta triginta septem milia quingentae, 
###### 37
e quibus in partem Domini supputatae sunt oves sescentae septuaginta quinque, 
###### 38
et de bobus triginta sex milibus, boves septuaginta et duo, 
###### 39
de asinis triginta milibus quingentis, asini sexaginta unus, 
###### 40
de animabus hominum sedecim milibus, cesserunt in partem Domini triginta duae animae. 
###### 41
Tradiditque Moyses tributum praelibationis Domini Eleazaro sacerdoti, sicut fuerat ei imperatum. 
###### 42
Ex media vero parte filiorum Israel, quam separaverat a parte eorum, qui in proelio fuerant, 
###### 43
de hac media parte, quae contigerat congregationi, id est de ovibus trecentis triginta septem milibus quingentis 
###### 44
et de bobus triginta sex milibus 
###### 45
et de asinis triginta milibus quingentis 
###### 46
et de hominibus sedecim milibus, 
###### 47
tulit Moyses quinquagesimum caput et dedit Levitis, qui excubabant in habitaculo Domini, sicut praeceperat Dominus.
###### 48
Cumque accessissent principes exercitus ad Moysen, tribuni centurionesque, dixerunt: 
###### 49
“ Nos servi tui recensuimus numerum pugnatorum, quos habuimus sub manu nostra, et ne unus quidem defuit. 
###### 50
Ob hanc causam offerimus in donariis Domini singuli, quod auri potuimus invenire, periscelidas et armillas, anulos et inaures ac muraenulas, ad placandum pro nobis Dominum ”. 
###### 51
Susceperuntque Moyses et Eleazar sacerdos aurum in diversis speciebus; 
###### 52
omne aurum, quod elevaverunt Domino, pondo sedecim milia septingentos quinquaginta siclos, a tribunis et centurionibus. 
###### 53
Unusquisque enim, quod in praeda rapuerat, suum erat. 
###### 54
Et susceptum intulerunt in tabernaculum conventus in monumentum filiorum Israel coram Domino.
