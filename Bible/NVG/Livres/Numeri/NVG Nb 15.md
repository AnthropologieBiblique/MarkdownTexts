---
aliases : 
- Numeri 15
- Nombres 15
- Nb 15
- Numbers 15
tags : 
- Bible/Nb/15
- latin
cssclass : latin
---

# Numeri 15

###### 1
Locutus est Dominus ad Moysen dicens: 
###### 2
“ Loquere ad filios Israel et dices ad eos: Cum ingressi fueritis terram habitationis vestrae, quam ego dabo vobis, 
###### 3
et feceritis oblationem Domino in holocaustum aut victimam vota solventes vel sponte offerentes munera aut in sollemnitatibus vestris adolentes odorem suavitatis Domino de bobus sive de ovibus, 
###### 4
offeret, quicumque immolaverit victimam, sacrificium similae decimam partem ephi conspersae oleo, quod mensuram habebit quartam partem hin, 
###### 5
et vinum ad liba fundenda eiusdem mensurae dabit in holocaustum sive in victimam per agnos singulos. 
###### 6
Per arietes erit sacrificium similae duarum decimarum, quae conspersa sit oleo tertiae partis hin; 
###### 7
et vinum ad libamentum tertiae partis eiusdem mensurae offeret in odorem suavitatis Domino. 
###### 8
Quando vero de bobus feceris holocaustum aut hostiam, ut impleas votum vel pacificas victimas, 
###### 9
dabis per singulos boves similae tres decimas conspersae oleo, quod habeat medium mensurae hin, 
###### 10
et vinum ad liba fundenda eiusdem mensurae in oblationem suavissimi odoris Domino. 
###### 11
Sic facies per singulos boves et arietes et agnos et capras. 
###### 12
Secundum numerum victimarum quas offeretis, ita facietis singulis secundum numerum earum.
###### 13
Omnis indigena eodem ritu offeret sacrificium ignis in odorem suavitatis Domino.
###### 14
Et omnis peregrinus, qui habitat vobiscum vel qui commoratur in medio vestri in omnibus generationibus vestris, offeret sacrificium ignis in odorem suavitatis Domino eodem modo sicut et vos.
###### 15
Unum praeceptum erit tam vobis quam advenis pro omnibus generationibus vestris coram Domino.
###### 16
Una lex erit atque unum iudicium tam vobis quam advenis, qui vobiscum commorantur ”.
###### 17
Locutus est Dominus ad Moysen dicens: 
###### 18
“ Loquere filiis Israel et dices ad eos: Cum veneritis in terram, quam dabo vobis, 
###### 19
et comederitis de panibus regionis illius, separabitis donaria Domino 
###### 20
de pulmento placentam. Sicut de areis donaria separatis, 
###### 21
ita et de pulmentis dabitis ea Domino.
###### 22
Quod si per ignorantiam praeterieritis quidquam horum, quae locutus est Dominus ad Moysen 
###### 23
et mandavit per eum ad vos a die, qua coepit iubere et ultra ad generationes vestras, 
###### 24
si longe ab oculis congregationis, offeret congregatio vitulum de armento, holocaustum in odorem placabilem Domino et oblationem ac liba eius, ut caeremoniae postulant, hircumque pro peccato. 
###### 25
Et expiabit sacerdos pro omni congregatione filiorum Israel, et dimittetur eis, quoniam non sponte peccaverunt, nihilominus offerentes sacrificium ignis Domino pro se et pro peccato atque errore suo. 
###### 26
Et dimittetur universae plebi filiorum Israel et advenis, qui peregrinantur inter eos, quoniam culpa est omnis populi per ignorantiam.
###### 27
Quod si anima una nesciens peccaverit, offeret capram anniculam pro peccato suo. 
###### 28
Et expiabit pro ea sacerdos, quod inscia peccaverit coram Domino; expiabit pro ea, et dimittetur illi. 
###### 29
Tam indigenis quam advenis una lex erit omnium, qui peccaverint ignorantes.
###### 30
Anima vero, quae per superbiam aliquid commiserit, sive civis sit ille sive peregrinus, quoniam adversus Dominum rebellis fuit, peribit de populo suo. 
###### 31
Verbum enim Domini contempsit et praeceptum illius fecit irritum; idcirco delebitur et portabit iniquitatem suam ”.
###### 32
Factum est autem, cum essent filii Israel in solitudine et invenissent hominem colligentem ligna in die sabbati, 
###### 33
obtulerunt eum Moysi et Aaron et universae congregationi, 
###### 34
qui recluserunt eum in carcerem nescientes quid super eo facere deberent. 
###### 35
Dixitque Dominus ad Moysen: “ Morte moriatur homo iste; obruat eum lapidibus omnis turba extra castra ”. 
###### 36
Cumque eduxissent eum foras, obruerunt lapidibus; et mortuus est, sicut praeceperat Dominus.
###### 37
Dixit quoque Dominus ad Moysen: 
###### 38
“ Loquere filiis Israel et dices ad eos, ut faciant sibi fimbrias per angulos palliorum ponentes in eis vittas hyacinthinas. 
###### 39
Quas cum videbitis, recordabimini omnium mandatorum Domini eaque facietis nec sequamini cogitationes vestras et oculos per res varias fornicantes, 
###### 40
sed magis memores omnium praeceptorum meorum faciatis ea sitisque sancti Deo vestro. 
###### 41
Ego Dominus Deus vester, qui eduxi vos de terra Aegypti, ut essem Deus vester. Ego Dominus Deus vester ”.
