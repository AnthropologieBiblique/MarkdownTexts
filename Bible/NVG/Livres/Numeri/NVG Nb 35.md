---
aliases : 
- Numeri 35
- Nombres 35
- Nb 35
- Numbers 35
tags : 
- Bible/Nb/35
- latin
cssclass : latin
---

# Numeri 35

###### 1
Haec quoque locutus est Do minus ad Moysen in campe stribus Moab supra Iordanem contra Iericho: 
###### 2
“ Praecipe filiis Israel, ut dent Levitis de possessionibus suis urbes ad habitandum et suburbana earum per circuitum, 
###### 3
ut ipsi in oppidis maneant, et suburbana sint pecoribus ac substantiae et omnibus animalibus eorum; 
###### 4
quae a muris civitatum forinsecus per circuitum mille cubitos spatio tendentur. 
###### 5
Et mensurabitis extra civitatem contra orientem duo milia cubitorum, et contra meridiem similiter duo milia, ad mare quoque, quod respicit ad occidentem, eadem mensura erit, et septentrionalis plaga aequali termino finietur; eruntque urbes in medio et foris suburbana.
###### 6
De ipsis autem oppidis, quae Levitis dabitis, sex erunt in fugitivorum auxilia separata, ut fugiat ad ea, qui nesciens fuderit sanguinem; et, exceptis his, alia quadraginta duo oppida dabitis, 
###### 7
id est simul quadraginta octo cum suburbanis suis. 
###### 8
Ipsaeque urbes, quas dabitis de possessionibus filiorum Israel, ab his, qui plus habent, plures auferetis, et, qui minus, pauciores; singuli iuxta mensuram hereditatis suae dabunt oppida Levitis ”.
###### 9
Ait Dominus ad Moysen: 
###### 10
“ Loquere filiis Israel et dices ad eos: Quando transgressi fueritis Iordanem in terram Chanaan, 
###### 11
eligetis urbes, quae esse debeant in praesidia fugitivorum, qui nolentes sanguinem fuderint; 
###### 12
erunt vobis urbes refugii contra ultorem, et occisor non morietur, donec stet in conspectu congregationis, et causa illius iudicetur. 
###### 13
De ipsis autem sex urbibus, quae ad fugitivorum subsidia separantur, 
###### 14
tres erunt trans Iordanem et tres in terra Chanaan, 
###### 15
tam filiis Israel quam advenis atque peregrinis, ut confugiat ad eas sex, qui nolens sanguinem fuderit.
###### 16
Si quis ferro percusserit, et mortuus fuerit, qui percussus est, reus erit homicidii et ipse morietur. 
###### 17
Si lapidem mortiferum iecerit, et ictus occiderit, similiter punietur. 
###### 18
Si ligno mortifero percusserit eum et interfecerit, homicida est; ipse morte punietur. 
###### 19
Ultor sanguinis homicidam interficiet: statim ut apprehenderit eum, interficiet. 
###### 20
Si per odium quis hominem impulerit vel iecerit quippiam in eum per insidias 
###### 21
aut, cum esset inimicus, manu percusserit, et ille mortuus fuerit, percussor homicidii reus erit: ultor sanguinis statim ut invenerit eum, iugulabit.
###### 22
Quod si fortuitu et absque odio eum percusserit vel quidpiam in eum iecerit absque insidiis, 
###### 23
vel quemlibet lapidem mortiferum in eum devolverit, cum eum non vidisset, et ille mortuus est, quamvis eum non oderit nec quaesierit ei malum, 
###### 24
iudicabit congregatio inter percussorem et ultorem sanguinis secundum has regulas 
###### 25
et liberabit occisorem de manu ultoris sanguinis et reducet in civitatem refugii, ad quam confugerat, manebitque ibi, donec sacerdos magnus, qui oleo sancto unctus est, moriatur. 
###### 26
Si interfector extra fines civitatis refugii, in quam confugerat, exierit, 
###### 27
et invenerit eum ultor sanguinis ibi et interfecerit, absque noxa erit, qui eum occiderit; 
###### 28
debuerat enim profugus usque ad mortem pontificis in civitate refugii residere. Postquam autem ille obierit, homicida revertetur in terram suam. 
###### 29
Haec erunt vobis in legitima iudicii pro generationibus vestris, in cunctis habitationibus vestris.
###### 30
Homicida sub testibus occidetur; ad unius testimonium nullus ad mortem condemnabitur. 
###### 31
Non accipietis pretium pro eo, qui reus est sanguinis, sed morietur. 
###### 32
Neque accipietis pretium, ut fugiat in civitatem refugii sui, ut revertatur et habitet in terra ante mortem sacerdotis. 
###### 33
Non polluetis terram habitationis vestrae, quia sanguis polluit terram, nec aliter expiari potest nisi per eius sanguinem, qui alterius sanguinem fuderit. 
###### 34
Non maculabitis terram habitationis vestrae, me commorante vobiscum. Ego enim sum Dominus, qui habito inter filios Israel ”.
