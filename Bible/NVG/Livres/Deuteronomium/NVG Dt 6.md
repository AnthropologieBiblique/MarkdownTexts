---
aliases : 
- Deuteronomium 6
- Deutéronome 6
- Dt 6
- Deuteronomy 6
tags : 
- Bible/Dt/6
- latin
cssclass : latin
---

# Deuteronomium 6

###### 1
Haec sunt mandata et praecep ta atque iudicia, quae mandavit Dominus Deus vester, ut docerem vos, et faciatis ea in terra, ad quam transgredimini possidendam; 
###### 2
ut timeas Dominum Deum tuum et custodias omnia praecepta et mandata eius, quae ego praecipio tibi et filiis ac nepotibus tuis, cunctis diebus vitae tuae, ut prolongentur dies tui. 
###### 3
Audi, Israel, et observa, ut facias, et bene sit tibi, et multipliceris amplius, sicut pollicitus est Dominus, Deus patrum tuorum, tibi terram lacte et melle manantem.
###### 4
Audi, Israel: Dominus Deus noster Dominus unus est. 
###### 5
Diliges Dominum Deum tuum ex toto corde tuo et ex tota anima tua et ex tota fortitudine tua. 
###### 6
Eruntque verba haec, quae ego praecipio tibi hodie, in corde tuo, 
###### 7
et inculcabis ea filiis tuis et loqueris ea sedens in domo tua et ambulans in itinere, decumbens atque consurgens; 
###### 8
et ligabis ea quasi signum in manu tua, eruntque quasi appensum quid inter oculos tuos, 
###### 9
scribesque ea in postibus domus tuae et in portis tuis.
###### 10
Cumque introduxerit te Dominus Deus tuus in terram, pro qua iuravit patribus tuis Abraham, Isaac et Iacob, ut daret tibi, civitates magnas et optimas, quas non aedificasti, 
###### 11
domos plenas cunctarum opum, quas non implevisti, cisternas, quas non fodisti, vineta et oliveta, quae non plantasti, et comederis et saturatus fueris, 
###### 12
cave diligenter, ne obliviscaris Domini, qui eduxit te de terra Aegypti, de domo servitutis: 
###### 13
Dominum Deum tuum timebis et ipsi servies ac per nomen illius iurabis.
###### 14
Non ibitis post deos alienos, de diis gentium, quae in circuitu vestro sunt, 
###### 15
quoniam Deus aemulator Dominus Deus tuus in medio tui; ne quando irascatur furor Domini Dei tui contra te et auferat te de superficie terrae. 
###### 16
Non tentabitis Dominum Deum vestrum, sicut tentastis in Massa. 
###### 17
Custodite mandata Domini Dei vestri ac testimonia et praecepta, quae praecepit tibi; 
###### 18
et fac, quod rectum est et bonum in conspectu Domini, ut bene sit tibi, et ingressus possideas terram optimam, de qua iuravit Dominus patribus tuis, 
###### 19
ut deleret omnes inimicos tuos coram te, sicut locutus est Dominus. 
###### 20
Cumque interrogaverit te filius tuus cras dicens: “Quid sibi volunt testimonia haec et praecepta atque iudicia, quae praecepit Dominus Deus noster vobis?”, 
###### 21
dices ei: “Servi eramus pharaonis in Aegypto, et eduxit nos Dominus de Aegypto in manu forti 
###### 22
fecitque signa atque prodigia magna et pessima in Aegypto contra pharaonem et omnem domum illius in conspectu nostro; 
###### 23
et eduxit nos inde, ut introductis daret terram, super qua iuravit patribus nostris. 
###### 24
Praecepitque nobis Dominus, ut faciamus omnia praecepta haec et timeamus Dominum Deum nostrum, et bene sit nobis cunctis diebus vitae nostrae, sicut est hodie. 
###### 25
Eritque iustitia nobis, si custodierimus et fecerimus omnia mandata haec coram Domino Deo nostro, sicut mandavit nobis”.
