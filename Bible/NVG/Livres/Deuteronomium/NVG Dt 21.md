---
aliases : 
- Deuteronomium 21
- Deutéronome 21
- Dt 21
- Deuteronomy 21
tags : 
- Bible/Dt/21
- latin
cssclass : latin
---

# Deuteronomium 21

###### 1
Quando inventum fuerit in terra, quam Dominus Deus tuus daturus est tibi, hominis cadaver occisi, et ignoratur caedis reus, 
###### 2
egredientur maiores natu et iudices tui et metientur a loco cadaveris singularum per circuitum spatia civitatum 
###### 3
et, quam viciniorem ceteris esse perspexerint, seniores civitatis illius tollent vitulam de armento, quae non traxit iugum nec terram scidit vomere, 
###### 4
et ducent eam ad torrentem perennem, ubi numquam aratum est nec seminatum, et caedent apud eum cervices vitulae; 
###### 5
accedentque sacerdotes filii Levi, quos elegerit Dominus Deus tuus, ut ministrent ei et benedicant in nomine eius, et ad verbum eorum omnis causa et omnis percussio iudicetur. 
###### 6
Et omnes maiores natu civitatis illius, qui prope interfectum sunt, lavabunt manus suas super vitulam, quae apud torrentem percussa est, 
###### 7
et dicent: “Manus nostrae non effuderunt hunc sanguinem, nec oculi nostri viderunt; 
###### 8
propitius esto populo tuo Israel, quem redemisti, Domine, et non reputes sanguinem innocentem in medio populi tui Israel”. Et auferetur ab eis reatus sanguinis. 
###### 9
Tu autem removebis innocentem cruorem, cum feceris, quod rectum est in oculis Domini.
###### 10
Si egressus fueris ad pugnam contra inimicos tuos, et tradiderit eos Dominus Deus tuus in manu tua, captivosque duxeris 
###### 11
et videris in numero captivorum mulierem pulchram et adamaveris eam voluerisque habere uxorem, 
###### 12
introduces eam in domum tuam. Quae radet caesariem et circumcidet ungues 
###### 13
et deponet vestem captivitatis sedensque in domo tua flebit patrem et matrem suam uno mense; et postea intrabis ad eam sociaberisque illi, et erit uxor tua. 
###### 14
Sin autem postea non sederit animo tuo, dimittes eam liberam; nec vendere poteris pecunia nec opprimere per potentiam, quia humiliasti eam.
###### 15
Si habuerit homo uxores duas, unam dilectam et alteram odiosam, genuerintque ei liberos, et fuerit filius odiosae primogenitus, 
###### 16
volueritque substantiam inter filios suos dividere, non poterit filium dilectae facere primogenitum et praeferre filio odiosae, 
###### 17
sed filium odiosae agnoscet primogenitum dabitque ei de cunctis, quae habuerit, duplicia; iste est enim principium roboris eius, et huic debentur primogenita.
###### 18
Si genuerit homo filium contumacem et protervum, qui non audiat patris aut matris imperium et coercitus oboedire contempserit, 
###### 19
apprehendent eum et ducent ad seniores civitatis suae et ad portam iudicii 
###### 20
dicentque ad eos: “Filius noster iste protervus et contumax est: monita nostra audire contemnit, comissationibus vacat et luxuriae atque conviviis potatorum”. 
###### 21
Lapidibus eum obruent viri civitatis, et morietur, ut auferatis malum de medio vestri, et universus Israel audiens pertimescat.
###### 22
Quando peccaverit homo, quod morte plectendum est, et occisum appenderis in patibulo, 
###### 23
non permanebit cadaver eius in ligno; sed in eadem die sepelietur, quia maledictus a Deo est, qui pendet in ligno; et nequaquam contaminabis terram tuam, quam Dominus Deus tuus dederit tibi in possessionem.
