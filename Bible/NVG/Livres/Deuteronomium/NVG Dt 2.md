---
aliases : 
- Deuteronomium 2
- Deutéronome 2
- Dt 2
- Deuteronomy 2
tags : 
- Bible/Dt/2
- latin
cssclass : latin
---

# Deuteronomium 2

###### 1
Profectique inde venimus in solitudinem per viam maris Ru bri, sicut mihi dixerat Dominus; et circuivimus montem Seir longo tempore. 
###### 2
Dixitque Dominus ad me: 
###### 3
“Sufficit vobis circuire montem istum; ite contra aquilonem. 
###### 4
Et populo praecipe dicens: Transibitis per terminos fratrum vestrorum filiorum Esau, qui habitant in Seir, et timebunt vos. 
###### 5
Cavete ergo diligenter, ne moveamini contra eos; neque enim dabo vobis de terra eorum, quantum potest unius pedis calcare vestigium, quia in possessionem Esau dedi montem Seir. 
###### 6
Cibos emetis ab eis pecunia et comedetis; etiam aquam emptam haurietis et bibetis. 
###### 7
Dominus Deus tuus benedixit tibi in omni opere manuum tuarum; novit iter tuum, quomodo transieris solitudinem hanc magnam per quadraginta annos habitans tecum Dominus Deus tuus, et nihil tibi defuit”.
###### 8
Cumque transissemus fratres nostros filios Esau, qui habitabant in Seir, per viam Arabae de Ailath et de Asiongaber, vertimus nos et venimus per iter, quod ducit in desertum Moab. 
###### 9
Dixitque Dominus ad me: “Non pugnes contra Moabitas nec ineas adversus eos proelium; non enim dabo tibi quidquam de terra eorum, quia filiis Lot tradidi Ar in possessionem. 
###### 10
— Emim primi fuerunt habitatores eius, populus magnus et multus et tam excelsus ut Enacim; 
###### 11
ipsi quoque Raphaim reputabantur sicut Enacim; denique Moabitae appellant eos Emim. 
###### 12
In Seir autem prius habitaverunt Horim; quibus expulsis atque deletis, habitaverunt filii Esau pro eis, sicut fecit Israel in terra possessionis suae, quam dedit eis Dominus C. 
###### 13
Surgite ergo et transite torrentem Zared”. Et transivimus torrentem Zared.
###### 14
Tempus autem, quo ambulavimus de Cadesbarne usque ad transitum torrentis Zared, triginta octo annorum fuit, donec consumeretur omnis generatio hominum bellatorum de castris, sicut iuraverat eis Dominus, 
###### 15
cuius manus fuit adversum eos, ut interirent de castrorum medio.
###### 16
Postquam autem universi ceciderunt pugnatores de medio populi, 
###### 17
locutus est Dominus ad me dicens: 
###### 18
“Tu transibis hodie terminos Moab, urbem nomine Ar; 
###### 19
et accedens in vicina filiorum Ammon, cave, ne pugnes contra eos nec movearis ad proelium; non enim dabo tibi de terra filiorum Ammon, quia filiis Lot dedi eam in possessionem. 
###### 20
— Terra Raphaim reputata est et ipsa olim habitaverunt Raphaim in ea, quos Ammonitae vocant Zomzommim, 
###### 21
populus magnus et multus et procerae longitudinis sicut Enacim, quos delevit Dominus a facie eorum et fecit illos habitare pro eis, 
###### 22
sicut fecerat filiis Esau, qui habitant in Seir, delens Horim et terram eorum illis tradens, quam possident usque in praesens. 
###### 23
Hevaeos quoque, qui habitabant in villis usque Gazam, Caphtorim, qui egressi de Caphtor deleverunt eos et habitaverunt pro illis C. 
###### 24
Surgite! Proficiscimini et transite torrentem Arnon: ecce tradidi in manu tua Sehon regem Hesebon Amorraeum; et terram eius incipe possidere et committe adversus eum proelium. 
###### 25
Hodie incipiam mittere terrorem atque formidinem tuam in populos, qui habitant sub omni caelo, ut, audito nomine tuo, paveant et contremiscant coram te”.
###### 26
Misi ergo nuntios de solitudine Cademoth ad Sehon regem Hesebon verbis pacificis dicens: 
###### 27
Transibo per terram tuam, publica gradiar via, non declinabo neque ad dexteram neque ad sinistram; 
###### 28
alimenta pretio vende mihi, ut vescar, aquam pecunia tribue mihi, et sic bibam; tantum est ut mihi concedas transitum, 
###### 29
sicut fecerunt mihi filii Esau, qui habitant in Seir, et Moabitae, qui morantur in Ar, donec veniam ad Iordanem et transeam in terram, quam Dominus Deus noster daturus est nobis.
###### 30
Noluitque Sehon rex Hesebon dare nobis transitum, quia induraverat Dominus Deus tuus spiritum eius et obfirmaverat cor illius, ut traderetur in manus tuas, sicut est in praesenti die. 
###### 31
Dixitque Dominus ad me: “Ecce coepi tradere tibi Sehon et terram eius. Incipe possidere eam!”.
###### 32
Egressusque est Sehon obviam nobis cum omni populo suo ad proelium in Iasa, 
###### 33
et tradidit eum Dominus Deus noster nobis; percussimusque eum cum filiis suis et omni populo suo. 
###### 34
Cunctasque urbes eius in tempore illo cepimus et percussimus anathemate singulas civitates cum viris ac mulieribus et parvulis; neminem reliquimus in eis superstitem, 
###### 35
absque iumentis, quae in partem venere praedantium, et spoliis urbium, quas cepimus. 
###### 36
Ab Aroer, quae est super ripam torrentis Arnon, et oppido, quod in valle situm est, usque Galaad non fuit civitas, quae nostras effugeret manus: omnia tradidit Dominus Deus noster nobis, 
###### 37
absque terra filiorum Ammon, ad quam non accessisti, cunctis, quae adiacent torrenti Iaboc, et urbibus montanis universisque locis, a quibus nos prohibuit Dominus Deus noster.
