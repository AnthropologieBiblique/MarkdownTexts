---
aliases : 
- Deuteronomium 22
- Deutéronome 22
- Dt 22
- Deuteronomy 22
tags : 
- Bible/Dt/22
- latin
cssclass : latin
---

# Deuteronomium 22

###### 1
Non videbis bovem fratris tui aut ovem errantem et praeteribis, sed reduces fratri tuo; 
###### 2
si autem non est prope frater tuus nec nosti eum, duces in domum tuam, et erunt apud te quamdiu quaerat ea frater tuus et recipiat. 
###### 3
Similiter facies de asino et de vestimento et de omni re fratris tui, quae perierit: si inveneris eam, ne subtrahas te. 
###### 4
Si videris asinum fratris tui aut bovem cecidisse in via, non subtrahes te, sed sublevabis cum eo.
###### 5
Non induetur mulier veste virili, nec vir utetur veste feminea: abominabilis enim apud Dominum Deum tuum est omnis, qui facit haec.
###### 6
Si ambulans per viam, in arbore vel in terra nidum avis inveneris et matrem pullis vel ovis desuper incubantem, non sumes eam de filiis, 
###### 7
sed abire patieris matrem tenens filios, ut bene sit tibi, et longo vivas tempore.
###### 8
Cum aedificaveris domum novam, facies murum tecto tuo per circuitum, ne adducas sanguinem super domum tuam et sis reus, labente aliquo in praeceps ruente.
###### 9
Non seres vineam tuam altero semine, ne et sementis, quam sevisti, et quae nascuntur ex vinea, pariter sanctificentur. 
###### 10
Non arabis in bove simul et asino. 
###### 11
Non indueris vestimento, quod ex lana linoque contextum est.
###### 12
Funiculos facies per quattuor angulos pallii tui, quo operieris.
###### 13
Si duxerit vir uxorem et intraverit ad eam et postea odio habuerit eam 
###### 14
imputaveritque ei obiciens ei nomen pessimum et dixerit: “Uxorem hanc accepi et ingressus ad eam non inveni virginem”, 
###### 15
tollent pater et mater eius et ferent secum signa virginitatis eius ad seniores urbis, qui in porta sunt, 
###### 16
et dicet pater: “Filiam meam dedi huic uxorem, quam, quia odit, 
###### 17
imponit ei nomen pessimum, ut dicat: Non inveni filiam tuam virginem; et ecce haec sunt signa virginitatis filiae meae”. Expandent vestimentum coram se nioribus civitatis. 
###### 18
Apprehendentque senes urbis illius virum et verberabunt illum 
###### 19
condemnantes insuper centum siclis argenti, quos dabunt patri puellae, quoniam diffamavit nomen pessimum super virginem Israel; habebitque eam uxorem et non poterit dimittere eam omnibus diebus vitae suae.
###### 20
Quod si verum est, quod obicit, et non est in puella inventa virginitas, 
###### 21
educent eam ad fores domus patris sui, et lapidibus obruent viri civitatis eius, et morietur, quoniam fecit nefas in Israel, ut fornicaretur in domo patris sui; et auferes malum de medio tui.
###### 22
Si inventus fuerit vir dormiens cum uxore alterius, uterque morietur, id est adulter et adultera; et auferes malum de Israel.
###### 23
Si puellam virginem desponsatam viro invenerit aliquis in civitate et concubuerit cum illa, 
###### 24
educetis utrumque ad portam civitatis illius et lapidibus obruetis, et morientur: puella quia non clamavit, cum esset in civitate, vir quia humiliavit uxorem proximi sui; et auferes malum de medio tui. 
###### 25
Sin autem in agro reppererit vir puellam, quae desponsata est, et apprehendens concubuerit cum illa, ipse morietur solus; 
###### 26
puella nihil patietur nec est rea mortis, quoniam sicut vir consurgit contra fratrem suum et occidit eum, ita et puella perpessa est: 
###### 27
sola erat in agro, clamavit puella desponsata, et nullus affuit, qui liberaret eam.
###### 28
Si invenerit vir puellam virginem, quae non habet sponsum, et apprehendens concubuerit cum ea, et res ad iudicium venerit, 
###### 29
dabit, qui dormivit cum ea, patri puellae quinquaginta siclos argenti et habebit eam uxorem, quia humiliavit illam: non poterit dimittere eam cunctis diebus vitae suae.
