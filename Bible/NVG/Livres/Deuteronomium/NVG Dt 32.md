---
aliases : 
- Deuteronomium 32
- Deutéronome 32
- Dt 32
- Deuteronomy 32
tags : 
- Bible/Dt/32
- latin
cssclass : latin
---

# Deuteronomium 32

###### 1
“ Audite, caeli, quae loquor; audiat terra verba oris mei! 
###### 2
Stillet ut pluvia doctrina mea, fluat ut ros eloquium meum quasi imber super herbam et quasi stillae super gramina.
###### 3
Quia nomen Domini invocabo: date magnificentiam Deo nostro!
###### 4
Petra, perfecta sunt opera eius, quia omnes viae eius iustitia. Deus fidelis et absque ulla iniquitate, iustus et rectus.
###### 5
Peccaverunt ei non filii eius in sordibus suis, generatio prava atque perversa.
###### 6
Haeccine redditis Domino, popule stulte et insipiens? Numquid non ipse est pater tuus, qui possedit te, ipse fecit et stabilivit te?
###### 7
Memento dierum antiquorum, cogita generationes singulas; interroga patrem tuum, et annuntiabit tibi, maiores tuos, et dicent tibi.
###### 8
Quando dividebat Altissimus gentes, quando separabat filios Adam, constituit terminos populorum iuxta numerum filiorum Israel;
###### 9
pars autem Domini populus eius, Iacob funiculus hereditatis eius.
###### 10
Invenit eum in terra deserta, in loco horroris et ululatu solitudinis; circumdedit eum et attendit et custodivit quasi pupillam oculi sui.
###### 11
Sicut aquila provocans ad volandum pullos suos et super eos volitans expandit alas suas et assumpsit eum atque portavit super pennas suas.
###### 12
Dominus solus dux eius fuit, et non erat cum eo deus alienus.
###### 13
Constituit eum super excelsam terram, ut comederet fructus agrorum, ut sugeret mel de petra oleumque de saxo durissimo,
###### 14
butyrum de armento et lac de ovibus, cum adipe agnorum et arietum filiorum Basan et hircorum, cum medulla tritici, et sanguinem uvae biberet meracissimum.
###### 15
Incrassatus est dilectus et recalcitravit; incrassatus, impinguatus, dilatatus dereliquit Deum factorem suum et recessit a Petra salutari suo.
###### 16
Provocaverunt eum in diis alienis et in abominationibus ad iracundiam concitaverunt.
###### 17
Immolaverunt daemonibus et non Deo, diis, quos ignorabant; novi recentesque venerunt, quos non coluerunt patres vestri.
###### 18
Petram, quae te genuit, dereliquisti, et oblitus es Domini creatoris tui.
###### 19
Vidit Dominus et sprevit, quia provocaverunt eum filii sui et filiae.
###### 20
Et ait: “Abscondam faciem meam ab eis et considerabo novissima eorum; generatio enim perversa est, et infideles filii.
###### 21
Ipsi me provocaverunt in eo, qui non erat Deus, et irritaverunt in vanitatibus suis; et ego provocabo eos in eo, qui non est populus, et in gente stulta irritabo illos.
###### 22
Ignis succensus est in furore meo et ardebit usque ad inferni profundissima; devorabitque terram cum germine suo et montium fundamenta comburet. 
###### 23
Congregabo super eos mala et sagittas meas complebo in eis.
###### 24
Consumentur fame et devorabuntur febri et peste amarissima; dentes bestiarum immittam in eos, cum veneno serpentium in pulvere. 
###### 25
Foris vastabit eos gladius, et intus pavor: iuvenem simul ac virginem, lactantem cum homine sene.
###### 26
Dixi: Disperdam eos, cessare faciam ex hominibus memoriam eorum!,
###### 27
sed arrogantiam inimicorum timui, ne superbirent hostes eorum et dicerent: >Manus nostra excelsa, et non Dominus fecit haec omnia!'. 
###### 28
Gens enim absque consilio est et sine prudentia.
###### 29
Utinam saperent et intellegerent haec ac novissima sua providerent!
###### 30
Quomodo persequatur unus mille, et duo fugent decem milia? Nonne ideo, quia Petra eorum vendidit eos, et Dominus tradidit illos?”.
###### 31
Non enim est petra eorum ut Petra nostra, et inimici nostri sunt iudices.
###### 32
Vere de vinea Sodomorum vinea eorum et de suburbanis Gomorrae; uva eorum uva fellis et botri amarissimi;
###### 33
fel draconum vinum eorum et venenum aspidum insanabile.
###### 34
Nonne haec condita sunt apud me et signata in thesauris meis?
###### 35
Mea est ultio, et ego retribuam in tempore, in quo labetur pes eorum! Iuxta est dies perditionis, et adesse festinat sors eorum.
###### 36
Iudicabit Dominus populum suum et in servis suis miserebitur; videbit quod infirmata sit manus, et defecerint clausi ac liberati.
###### 37
Et dicet: “Ubi sunt dii eorum, petra, in qua habebant fiduciam,
###### 38
de quorum victimis comedebant adipes et bibebant vinum libaminum? Surgant et opitulentur vobis et in necessitate vos protegant!
###### 39
Videte nunc quod ego sim solus, et non sit Deus praeter me. Ego occidam et ego vivere faciam; percutiam et ego sanabo; et non est qui de manu mea possit eruere.
###### 40
Levabo ad caelum manum meam et dicam: Vivo ego in aeternum!
###### 41
Si acuero ut fulgur gladium meum, et arripuerit iudicium manus mea, reddam ultionem hostibus meis et his, qui oderunt me, retribuam.
###### 42
Inebriabo sagittas meas sanguine, et gladius meus devorabit carnes: de cruore occisorum et captivorum, de capite ducum inimici!”.
###### 43
Laudate, gentes, populum eius, quia sanguinem servorum suorum ulciscetur et vindictam retribuet in hostes suos et propitius erit terrae populi sui ”.
###### 44
Venit ergo Moyses et locutus est omnia verba cantici huius in auribus populi, ipse et Iosue filius Nun; 
###### 45
complevitque omnes sermones istos loquens ad universum Israel. 
###### 46
Et dixit ad eos: “ Ponite corda vestra in omnia verba, quae ego testificor vobis hodie, ut mandetis ea filiis vestris custodire et facere et implere universa verba legis huius; 
###### 47
quia verbum non incassum vobis, sed est vita vestra: et in verbo hoc longo perseverabitis tempore in terra, ad quam, Iordane transmisso, ingredimini possidendam ”.
###### 48
Locutusque est Dominus ad Moysen in eadem die dicens: 
###### 49
“ Ascende in montem istum Abarim, in montem Nabo, qui est in terra Moab contra Iericho, et vide terram Chanaan, quam ego tradam filiis Israel obtinendam. 
###### 50
Et morere in monte, quem conscendens iungeris populo tuo, sicut mortuus est Aaron frater tuus in monte Hor et appositus populo suo. 
###### 51
Quia praevaricati estis contra me in medio filiorum Israel ad aquas Meribathcades deserti Sin, quia non sanctificastis me inter filios Israel. 
###### 52
E contra videbis terram et non ingredieris in eam, quam ego dabo filiis Israel ”.
