---
aliases : 
- Deuteronomium 34
- Deutéronome 34
- Dt 34
- Deuteronomy 34
tags : 
- Bible/Dt/34
- latin
cssclass : latin
---

# Deuteronomium 34

###### 1
Ascendit ergo Moyses de campestribus Moab super montem Nabo in verticem Phasga contra Iericho; ostenditque ei Dominus omnem terram Galaad usque Dan 
###### 2
et universum Nephthali terramque Ephraim et Manasse et omnem terram Iudae usque ad mare occidentale 
###### 3
et Nageb et latitudinem campi Iericho civitatis palmarum usque Segor. 
###### 4
Dixitque Dominus ad eum: “ Haec est terra, pro qua iuravi Abraham, Isaac et Iacob, dicens: Semini tuo dabo eam. Vidisti eam oculis tuis et non transibis ad illam ”.
###### 5
Mortuusque est ibi Moyses servus Domini in terra Moab, iubente Domino. 
###### 6
Et sepelivit eum in valle in terra Moab contra Bethphegor; et non cognovit homo sepulcrum eius usque in praesentem diem. 
###### 7
Moyses centum et viginti annorum erat, quando mortuus est; non caligavit oculus eius, nec robur illius defecit. 
###### 8
Fleveruntque eum filii Israel in campestribus Moab triginta diebus; et completi sunt dies planctus lugentium Moysen.
###### 9
Iosue vero filius Nun repletus est spiritu sapientiae, quia Moyses posuit super eum manus suas; et oboedierunt ei filii Israel feceruntque, sicut praecepit Dominus Moysi.
###### 10
Et non surrexit ultra propheta in Israel sicut Moyses, quem nosset Dominus facie ad faciem, 
###### 11
in omnibus signis atque portentis, quae misit per eum, ut faceret in terra Aegypti pharaoni et omnibus servis eius universaeque terrae illius, 
###### 12
et in cuncta manu robusta magnisque mirabilibus, quae fecit Moyses coram universo Israel.
