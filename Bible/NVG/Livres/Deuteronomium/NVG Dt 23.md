---
aliases : 
- Deuteronomium 23
- Deut√©ronome 22
- Dt 22
- Deuteronomy 22
tags : 
- Bible/Dt/22
- latin
cssclass : latin
---

# Deuteronomium 23

###### 1
Non accipiet homo uxorem patris sui nec revelabit operi mentum eius.
###### 2
Non intrabit eunuchus, attritis vel amputatis testiculis et absciso veretro, ecclesiam Domini. 
###### 3
Non ingredietur mamzer in ecclesiam Domini neque decima generatione. 
###### 4
Ammonites et Moabites etiam in decima generatione non intrabunt ecclesiam Domini in aeternum, 
###### 5
quia noluerunt vobis occurrere cum pane et aqua in via, quando egressi estis de Aegypto, et quia conduxerunt contra te Balaam filium Beor de Phethor in Aramnaharaim, ut malediceret tibi; 
###### 6
et noluit Dominus Deus tuus audire Balaam vertitque tibi maledictionem eius in benedictionem, eo quod diligeret te. 
###### 7
Non facies cum eis pacem nec quaeres eis bona cunctis diebus vitae tuae in sempiternum.
###### 8
Non abominaberis Idumaeum, quia frater tuus est, nec Aegyptium, quia advena fuisti in terra eius: 
###### 9
qui nati fuerint ex eis tertia generatione, intrabunt ecclesiam Domini.
###### 10
Quando egressus fueris adversus hostes tuos in pugnam, custodies te ab omni re mala. 
###### 11
Si fuerit apud te homo, qui nocturno pollutus sit somnio, egredietur extra castra et non revertetur, 
###### 12
priusquam ad vesperam lavetur aqua; et ad solis occasum regredietur in castra. 
###### 13
Habebis locum extra castra, ad quem egrediaris ad requisita naturae 
###### 14
gerens paxillum in balteo; cumque sederis foris, fodies foveam et egesta humo operies. 
###### 15
Dominus enim Deus tuus ambulat in medio castrorum tuorum, ut eruat te et tradat tibi inimicos tuos; sint castra tua sancta, et nihil in eis videat foeditatis nec derelinquat te.
###### 16
Non trades servum domino suo, qui ad te confugerit: 
###### 17
habitabit tecum in medio tui in loco, quem elegerit in una urbium tuarum, quae placuerit ei, nec contristes eum.
###### 18
Non erit prostibulum sacrum de filiabus Israel, nec scortator sacer de filiis Israel. 
###### 19
Non offeres mercedem prostibuli nec pretium canis in domo Domini Dei tui, quidquid illud est, quod voveris, quia abominatio est utrumque apud Dominum Deum tuum.
###### 20
Non fenerabis fratri tuo ad usuram pecuniam nec alimenta nec quamlibet aliam rem, 
###### 21
sed alieno fenerabis. Fratri autem tuo absque usura id, quo indiget, commodabis, ut benedicat tibi Dominus Deus tuus in omni opere tuo in terra, ad quam ingredieris possidendam.
###### 22
Cum voveris votum Domino Deo tuo, non tardabis reddere; quia requiret illud Dominus Deus tuus a te, et reputabitur tibi in peccatum. 
###### 23
Si nolueris polliceri, absque peccato eris; 
###### 24
quod autem egressum est de labiis tuis, observabis et facies, sicut promisisti Domino Deo tuo: propria voluntate et ore tuo locutus es.
###### 25
Ingressus vineam proximi tui comede uvas, quantum tibi placuerit; in sporta autem ne efferas tecum. 
###### 26
Si intraveris in segetem amici tui, franges spicas manu; falce autem non metes.
