---
aliases : 
- Deuteronomium 1
- Deutéronome 1
- Dt 1
- Deuteronomy 1
tags : 
- Bible/Dt/1
- latin
cssclass : latin
---

# Deuteronomium 1

###### 1
Haec sunt verba, quae locutus est Moyses ad omnem Israel trans Iordanem in solitudine, in Araba contra Suph, inter Pharan et Thophel et Laban et Aseroth et Dizahab. 
###### 2
Undecim dies de Horeb per viam montis Seir usque Cadesbarne. 
###### 3
Quadragesimo anno, undecimo mense, prima die mensis locutus est Moyses ad filios Israel omnia, quae praeceperat illi Dominus ut diceret eis. 
###### 4
Postquam percussit Sehon regem Amorraeorum, qui habitavit in Hesebon, et Og regem Basan, qui mansit in Astharoth et in Edrai, 
###### 5
trans Iordanem in terra Moab coepitque Moyses explanare legem hanc et dicere: 
###### 6
“ Dominus Deus noster locutus est ad nos in Horeb dicens: “Sufficit vobis quod in hoc monte mansistis; 
###### 7
convertimini et proficiscimini et venite ad montem Amorraeorum et ad omnes vicinos eius: in Araba atque montanis et in Sephela et in Nageb et iuxta litus maris, in terram Chananaeorum et in Libanum usque ad flumen magnum Euphraten. 
###### 8
En, inquit, tradidi vobis terram: ingredimini et possidete eam, super qua iuravit Dominus patribus vestris, Abraham, Isaac et Iacob, ut daret illam eis et semini eorum post eos”.
###### 9
Dixique vobis illo in tempore: Non possum solus sustinere vos; 
###### 10
Dominus Deus vester multiplicavit vos, et estis hodie sicut stellae caeli plurimi. 
###### 11
Dominus, Deus patrum vestrorum, addat ad hunc numerum multa milia et benedicat vobis, sicut locutus est vobis. 
###### 12
Non valeo solus vestra negotia sustinere et pondus ac iurgia; 
###### 13
date vobis viros sapientes et gnaros, et quorum conversatio sit probata in tribubus vestris, ut ponam eos vobis principes. 
###### 14
Tunc respondistis mihi: “Bona res est, quam vis facere”. 
###### 15
Tulique principes de tribubus vestris viros sapientes et probatos et constitui eos principes super vos: tribunos et centuriones et quinquagenarios ac decanos et praefectos operum pro tribubus vestris. 
###### 16
Praecepique iudicibus vestris in tempore illo: Audite causam fratrum vestrorum et, quod iustum est, iudicate, sive civis sit ille sive peregrinus. 
###### 17
Non accipietis personam in iudicio; ita parvum audietis ut magnum nec timebitis cuiusquam personam, quia Dei iudicium est. Quod si difficile vobis aliquid visum fuerit, referte ad me, et ego audiam.
###### 18
Praecepique vobis in tempore illo omnia, quae facere deberetis.
###### 19
Profecti autem de Horeb transivimus per totam illam eremum maximam et terribilem, quam vidistis, per viam montis Amorraei, sicut praeceperat Dominus Deus noster nobis. Cumque venissemus in Cadesbarne, 
###### 20
dixi vobis: Venistis ad montem Amorraei, quem Dominus Deus noster daturus est nobis. 
###### 21
Vide terram, quam Dominus Deus tuus dat tibi: ascende et posside eam, sicut locutus est tibi Dominus, Deus patrum tuorum; noli metuere nec quidquam paveas.
###### 22
Et accessistis ad me vos omnes atque dixistis: “Mittamus viros ante nos, qui considerent terram et renuntient de itinere, per quod debeamus ascendere, et de civitatibus, ad quas pergere”. 
###### 23
Cumque mihi sermo placuisset, misi ex vobis duodecim viros singulos de tribubus suis. 
###### 24
Qui cum perrexissent et ascendissent in montana, venerunt usque ad Nehelescol et, considerata terra, 
###### 25
sumentes de fructibus eius attulerunt ad nos atque dixerunt: “Bona est terra, quam Dominus Deus noster daturus est nobis”. 
###### 26
Et noluistis ascendere, sed increduli ad sermonem Domini Dei vestri 
###### 27
murmurastis in tabernaculis vestris atque dixistis: “Odit nos Dominus et idcirco eduxit nos de terra Aegypti, ut traderet nos in manu Amorraei atque deleret. 
###### 28
Quo ascendemus? Fratres nostri terruerunt cor nostrum dicentes: Maxima multitudo est et nobis in statura procerior; urbes magnae et ad caelum usque munitae; etiam filios Enacim vidimus ibi”.
###### 29
Et dixi vobis: Nolite metuere nec timeatis eos. 
###### 30
Dominus Deus, qui ductor est vester, ipse pro vobis pugnabit, sicut fecit in Aegypto, vobis videntibus. 
###### 31
Et in solitudine — ipse vidisti — portavit te Dominus Deus tuus, ut solet homo gestare parvulum filium suum, in omni via, per quam ambulastis, donec veniretis ad locum istum. 
###### 32
Et nec sic quidem credidistis Domino Deo vestro, 
###### 33
qui praecessit vos in via, et metatus est locum, in quo tentoria figere deberetis, nocte ostendens vobis iter per ignem et die per columnam nubis.
###### 34
Cumque audisset Dominus vocem sermonum vestrorum, iratus iuravit et ait: 
###### 35
“Non videbit quispiam de viris generationis huius pessimae terram bonam, quam sub iuramento pollicitus sum patribus vestris, 
###### 36
praeter Chaleb filium Iephonne: ipse enim videbit eam, et ipsi dabo terram, quam calcavit, et filiis eius, quia adimplevit ut sequeretur Dominum”. 
###### 37
Mihi quoque iratus Dominus propter vos dixit: “Nec tu ingredieris illuc; 
###### 38
sed Iosue filius Nun minister tuus ipse intrabit illuc. Hunc robora, et ipse terram sorte dividat Israeli. 
###### 39
Parvuli vestri, de quibus dixistis quod captivi ducerentur, et filii, qui hodie boni ac mali ignorant distantiam, ipsi ingredientur; et ipsis dabo terram, et possidebunt eam. 
###### 40
Vos autem revertimini et abite in solitudinem per viam maris Rubri”.
###### 41
Et respondistis mihi: “Peccavimus Domino; nos ascendemus atque pugnabimus, sicut praecepit nobis Dominus Deus noster”. Cumque instructi armis pergeretis in montem, 
###### 42
ait mihi Dominus: “Dic ad eos: Nolite ascendere neque pugnetis, non enim sum vobiscum, ne cadatis coram inimicis vestris”. 
###### 43
Locutus sum, et non audistis, sed adversantes imperio Domini et tumentes superbia ascendistis in montem. 
###### 44
Itaque egressus Amorraeus, qui habitat in monte illo, obviam vobis, persecutus est vos, sicut solent apes persequi, et cecidit vos de Seir usque Horma. 
###### 45
Cumque reversi ploraretis coram Domino, non audivit vos nec voci vestrae voluit acquiescere. 
###### 46
Sedistis ergo in Cades multo illo tempore, dum ibi mansistis.
