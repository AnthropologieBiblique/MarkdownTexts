---
aliases : 
- Exodus 27
- Exode 27
- Ex 27
- Exodus 27
tags : 
- Bible/Ex/27
- latin
cssclass : latin
---

# Exodus 27

###### 1
Facies et altare de lignis acaciae, quod habebit quinque cubitos in longitudine et totidem in latitudine, id est quadrum, et tres cubitos in altitudine. 
###### 2
Cornua autem per quattuor angulos ex ipso erunt, et operies illud aere. 
###### 3
Faciesque in usus eius lebetes ad suscipiendos cineres et vatilla et pateras atque fuscinulas et ignium receptacula; omnia vasa ex aere fabricabis. 
###### 4
Craticulamque facies ei in modum retis aeneam, per cuius quattuor angulos erunt quattuor anuli aenei, 
###### 5
et pones eam subter marginem altaris; eritque craticula usque ad altaris medium. 
###### 6
Facies et vectes altaris de lignis acaciae duos, quos operies laminis aeneis, 
###### 7
et induces per anulos; eruntque ex utroque latere altaris ad portandum. 
###### 8
Cavum ex tabulis facies illud; sicut tibi in monte monstratum est, sic facient.
###### 9
Facies et atrium habitaculi, in cuius plaga australi contra meridiem erunt tentoria de bysso retorta: centum cubitos unum latus tenebit in longitudine 
###### 10
et columnas viginti et bases totidem aeneas et uncos columnarum anulosque earum argenteos. 
###### 11
Similiter in latere aquilonis: per longum erunt tentoria centum cubitorum, columnae viginti et bases aeneae eiusdem numeri et unci columnarum anulique earum argentei. 
###### 12
In latitudine vero atrii, quae respicit ad occidentem, erunt tentoria per quinquaginta cubitos et columnae decem basesque totidem. 
###### 13
In ea quoque atrii latitudine, quae respicit ad orientem, quinquaginta cubiti erunt, 
###### 14
in quibus quindecim cubitorum tentoria lateri uno deputabuntur columnaeque tres et bases totidem; 
###### 15
et in latere altero erunt tentoria, cubitos obtinentia quindecim, columnae tres et bases totidem. 
###### 16
In introitu vero atrii fiet velum cubitorum viginti, ex hyacintho et purpura coccoque et bysso retorta opere plumarii; columnas habebit quattuor cum basibus totidem. 
###### 17
Omnes columnae atrii per circuitum cinctae erunt anulis argenteis, et unci earum erunt argentei et bases aeneae. 
###### 18
In longitudine occupabit atrium cubitos centum, in latitudine quinquaginta, altitudo quinque cubitorum erit; fietque de bysso retorta, et habebit bases aeneas. 
###### 19
Cuncta vasa habitaculi in omnes usus eius et omnes paxillos eius et omnes paxillos atrii ex aere facies.
###### 20
Praecipe filiis Israel, ut afferant tibi oleum de arboribus olivarum purissimum piloque contusum, ut ardeat lucerna semper 
###### 21
in tabernaculo conventus, extra velum, quod oppansum est testimonio. Et parabunt eam Aaron et filii eius, ut a vespere usque mane luceat coram Domino. Perpetuus erit cultus per successiones eorum a filiis Israel.
