---
aliases : 
- Exodus 24
- Exode 24
- Ex 24
- Exodus 24
tags : 
- Bible/Ex/24
- latin
cssclass : latin
---

# Exodus 24

###### 1
Moysi quoque dixit: “ Ascende ad Dominum, tu et Aa ron, Nadab et Abiu et septuaginta senes ex Israel, et adorabitis procul. 
###### 2
Solusque Moyses ascendet ad Dominum, et illi non appropinquabunt, nec populus ascendet cum eo ”.
###### 3
Venit ergo Moyses et narravit plebi omnia verba Domini atque iudicia; responditque omnis populus una voce: “ Omnia verba Domini, quae locutus est, faciemus ”. 
###### 4
Scripsit autem Moyses universos sermones Domini; et mane consurgens aedificavit altare ad radices montis et duodecim lapides per duodecim tribus Israel. 
###### 5
Misitque iuvenes de filiis Israel, et obtulerunt holocausta; immolaveruntque victimas pacificas Domino vitulos. 
###### 6
Tulit itaque Moyses dimidiam partem sanguinis et misit in crateras; partem autem residuam respersit super altare. 
###### 7
Assumensque volumen foederis legit, audiente populo, qui dixerunt: “ Omnia, quae locutus est Dominus, faciemus et erimus oboedientes ”. 
###### 8
Ille vero sumptum sanguinem respersit in populum et ait: “ Hic est sanguis foederis, quod pepigit Dominus vobiscum super cunctis sermonibus his ”.
###### 9
Ascenderuntque Moyses et Aaron, Nadab et Abiu et septuaginta de senioribus Israel. 
###### 10
Et viderunt Deum Israel, et sub pedibus eius quasi opus lapidis sapphirini et quasi ipsum caelum, cum serenum est. 
###### 11
Nec in electos filiorum Israel misit manum suam; videruntque Deum et comederunt ac biberunt.
###### 12
Dixit autem Dominus ad Moysen: “ Ascende ad me in montem et esto ibi; daboque tibi tabulas lapideas et legem ac mandata, quae scripsi, ut doceas eos ”. 
###### 13
Surrexerunt Moyses et Iosue minister eius; ascendensque Moyses in montem Dei 
###### 14
senioribus ait: “ Exspectate hic, donec revertamur ad vos. Habetis Aaron et Hur vobiscum; si quid natum fuerit quaestionis, referetis ad eos ”.
###### 15
Cumque ascendisset Moyses in montem, operuit nubes montem; 
###### 16
et habitavit gloria Domini super Sinai tegens illum nube sex diebus; septimo autem die vocavit eum de medio caliginis. 
###### 17
Erat autem species gloriae Domini quasi ignis ardens super verticem montis in conspectu filiorum Israel. 
###### 18
Ingressusque Moyses medium nebulae ascendit in montem; et fuit ibi quadraginta diebus et quadraginta noctibus.
