---
aliases : 
- Exodus 12
- Exode 12
- Ex 12
- Exodus 12
tags : 
- Bible/Ex/12
- latin
cssclass : latin
---

# Exodus 12

###### 1
Dixit Dominus ad Moysen et Aaron in terra Aegypti: 
###### 2
“ Mensis iste vobis principium mensium, primus erit in mensibus anni. 
###### 3
Loquimini ad universum coetum filiorum Israel et dicite eis: Decima die mensis huius tollat unusquisque agnum per familias et domos suas. 
###### 4
Sin autem minor est numerus, ut sufficere possit ad vescendum agnum, assumet vicinum suum, qui iunctus est domui suae, iuxta numerum animarum, quae sufficere possunt ad esum agni. 
###### 5
Erit autem vobis agnus absque macula, masculus, anniculus; quem de agnis vel haedis tolletis 
###### 6
et servabitis eum usque ad quartam decimam diem mensis huius; immolabitque eum universa congregatio filiorum Israel ad vesperam. 
###### 7
Et sument de sanguine eius ac ponent super utrumque postem et in superliminaribus domorum, in quibus comedent illum; 
###### 8
et edent carnes nocte illa assas igni et azymos panes cum lactucis amaris. 
###### 9
Non comedetis ex eo crudum quid nec coctum aqua, sed tantum assum igni; caput cum pedibus eius et intestinis vorabitis. 
###### 10
Nec remanebit quidquam ex eo usque mane; si quid residuum fuerit, igne comburetis. 
###### 11
Sic autem comedetis illum: renes vestros accingetis, calceamenta habebitis in pedibus, tenentes baculos in manibus, et comedetis festinanter; est enim Pascha (id est Transitus) Domini!
###### 12
Et transibo per terram Aegypti nocte illa percutiamque omne primogenitum in terra Aegypti ab homine usque ad pecus; et in cunctis diis Aegypti faciam iudicia, ego Dominus. 
###### 13
Erit autem sanguis vobis in signum in aedibus, in quibus eritis; et videbo sanguinem et transibo vos, nec erit in vobis plaga disperdens, quando percussero terram Aegypti. 
###### 14
Habebitis autem hanc diem in monumentum et celebrabitis eam sollemnem Domino in generationibus vestris cultu sempiterno.
###### 15
Septem diebus azyma comedetis. Iam in die primo non erit fermentum in domibus vestris; quicumque comederit fermentatum, a primo die usque ad diem septimum, peribit anima illa de Israel.
###### 16
Dies prima erit sancta atque sollemnis, et dies septima eadem festivitate venerabilis. Nihil operis facietis in eis, exceptis his, quae ad vescendum pertinent.
###### 17
Et observabitis azyma, in eadem enim ipsa die eduxi exercitum vestrum de terra Aegypti; et custodietis diem istum in generationes vestras ritu perpetuo. 
###### 18
Primo mense, quarta decima die mensis ad vesperam comedetis azyma; usque ad diem vicesimam primam eiusdem mensis ad vesperam.
###### 19
Septem diebus fermentum non invenietur in domibus vestris. Qui comederit fermentatum, peribit anima eius de coetu Israel, tam de advenis quam de indigenis terrae. 
###### 20
Omne fermentatum non comedetis; in cunctis habitaculis vestris edetis azyma ”.
###### 21
Vocavit autem Moyses omnes seniores filiorum Israel et dixit ad eos: “ Ite tollentes animal per familias vestras et immolate Pascha. 
###### 22
Fasciculumque hyssopi tingite in sanguine, qui est in pelvi, et aspergite ex eo superliminare et utrumque postem. Nullus vestrum egrediatur ostium domus suae usque mane. 
###### 23
Transibit enim Dominus percutiens Aegyptios; cumque viderit sanguinem in superliminari et in utroque poste, transcendet ostium et non sinet percussorem ingredi domos vestras et laedere. 
###### 24
Custodite verbum istud legitimum tibi et filiis tuis usque in aeternum. 
###### 25
Cumque introieritis terram, quam Dominus daturus est vobis, ut pollicitus est, observabitis caeremonias istas; 
###### 26
et, cum dixerint vobis filii vestri: "Quae est ista religio?", 
###### 27
dicetis eis: "Victima Paschae Domino est, quando transivit super domos filiorum Israel in Aegypto percutiens Aegyptios et domos nostras liberans" ”. Incurvatusque populus adoravit; 
###### 28
et egressi filii Israel fecerunt, sicut praeceperat Dominus Moysi et Aaron.
###### 29
Factum est autem in noctis medio, percussit Dominus omne primogenitum in terra Aegypti, a primogenito pharaonis, qui in solio eius sedebat, usque ad primogenitum captivi, qui erat in carcere, et omne primogenitum iumentorum. 
###### 30
Surrexitque pharao nocte et omnes servi eius cunctaque Aegyptus, et ortus est clamor magnus in Aegypto, neque enim erat domus, in qua non iaceret mortuus. 
###### 31
Vocatisque pharao Moyse et Aaron nocte, ait: “ Surgite, egredimini a populo meo, vos et filii Israel; ite, immolate Domino, sicut dicitis. 
###### 32
Oves vestras et armenta assumite, ut petieratis, et abeuntes benedicite mihi ”. 
###### 33
Urgebantque Aegyptii populum de terra exire velociter dicentes: “ Omnes moriemur ”. 
###### 34
Tulit igitur populus conspersam farinam, antequam fermentaretur; et ligans pistrina in palliis suis posuit super umeros suos. 
###### 35
Feceruntque filii Israel, sicut praeceperat Moyses, et petierunt ab Aegyptiis vasa argentea et aurea vestemque plurimam. 
###### 36
Dominus autem dedit gratiam populo coram Aegyptiis, ut commodarent eis; et spoliaverunt Aegyptios.
###### 37
Profectique sunt filii Israel de Ramesse in Succoth, sescenta fere milia peditum virorum absque parvulis. 
###### 38
Sed et vulgus promiscuum innumerabile ascendit cum eis, oves et armenta, animantia multa nimis. 
###### 39
Coxeruntque farinam, quam dudum de Aegypto conspersam tulerant, et fecerunt subcinericios panes azymos; neque enim poterant fermentari, cogentibus exire Aegyptiis et nullam facere sinentibus moram; nec pulmenti quidquam occurrerant praeparare.
###### 40
Habitatio autem filiorum Israel, qua manserant in Aegypto, fuit quadringentorum triginta annorum. 
###### 41
Quibus expletis, eadem die egressus est omnis exercitus Domini de terra Aegypti. 
###### 42
Nox ista vigiliarum Domino, quando eduxit eos de terra Aegypti: hanc observare debent Domino omnes filii Israel in generationibus suis.
###### 43
Dixitque Dominus ad Moysen et Aaron: “ Haec est religio Paschae: Omnis alienigena non comedet ex eo; 
###### 44
omnis autem servus empticius circumcidetur et sic comedet; 
###### 45
advena et mercennarius non edent ex eo. 
###### 46
In una domo comedetur, nec efferetis de carnibus eius foras nec os illius confringetis. 
###### 47
Omnis coetus filiorum Israel faciet illud. 
###### 48
Quod si quis peregrinorum in vestram voluerit transire coloniam et facere Pascha Domini, circumcidetur prius omne masculinum eius, et tunc rite celebrabit eritque sicut indigena terrae; si quis autem circumcisus non fuerit, non vescetur ex eo. 
###### 49
Eadem lex erit indigenae et colono, qui peregrinatur apud vos ”. 
###### 50
Feceruntque omnes filii Israel, sicut praeceperat Dominus Moysi et Aaron; 
###### 51
et in eadem die eduxit Dominus filios Israel de terra Aegypti per turmas suas.
