---
aliases : 
- Exodus 28
- Exode 28
- Ex 28
- Exodus 28
tags : 
- Bible/Ex/28
- latin
cssclass : latin
---

# Exodus 28

###### 1
Applica quoque ad te Aaron fratrem tuum cum filiis suis de medio filiorum Israel, ut sacerdotio fungantur mihi: Aaron, Nadab et Abiu, Eleazar et Ithamar.
###### 2
Faciesque vestes sanctas Aaron fratri tuo in gloriam et decorem; 
###### 3
et loqueris cunctis sapientibus corde, quos replevi spiritu prudentiae, ut faciant vestes Aaron, in quibus sanctificatus ministret mihi. 
###### 4
Haec autem erunt vestimenta, quae facient: pectorale et ephod, tunicam et subuculam textam, tiaram et balteum. Facient vestimenta sancta Aaron fratri tuo et filiis eius, ut sacerdotio fungantur mihi; 
###### 5
accipientque aurum et hyacinthum et purpuram coccumque et byssum.
###### 6
Facient autem ephod de auro et hyacintho ac purpura coccoque bysso retorta opere polymito. 
###### 7
Duas fascias umerales habebit et in utroque latere summitatum suarum copulabitur cum eis. 
###### 8
Et balteus super ephod ad constringendum, eiusdem operis et unum cum eo, erit ex auro et hyacintho et purpura coccoque et bysso retorta. 
###### 9
Sumesque duos lapides onychinos et sculpes in eis nomina filiorum Israel: 
###### 10
sex nomina in lapide uno et sex reliqua in altero, iuxta ordinem nativitatis eorum. 
###### 11
Opere sculptoris et caelatura gemmarii sculpes eos nominibus filiorum Israel, inclusos textura aurea; 
###### 12
et pones duos lapides super fascias umerales ephod, lapides memorialis filiorum Israel. Portabitque Aaron nomina eorum coram Domino super utrumque umerum ob recordationem. 
###### 13
Facies ergo margines textas ex auro 
###### 14
et duas catenulas ex auro purissimo quasi funiculos opus tortile et inseres catenulas tortas marginibus.
###### 15
Pectorale quoque iudicii facies opere polymito, iuxta texturam ephod, ex auro, hyacintho et purpura coccoque et bysso retorta. 
###### 16
Quadrangulum erit et duplex; mensuram palmi habebit tam in longitudine quam in latitudine. 
###### 17
Ponesque in eo quattuor ordines lapidum: in primo versu erit lapis sardius et topazius et smaragdus; 
###### 18
in secundo carbunculus, sapphirus et iaspis; 
###### 19
in tertio hyacinthus, achates et amethystus; 
###### 20
in quarto chrysolithus, onychinus et beryllus. Inclusi auro erunt per ordines suos. 
###### 21
Habebuntque nomina filiorum Israel: duodecim nominibus caelabuntur, singuli lapides nominibus singulorum per duodecim tribus. 
###### 22
Facies in pectorali catenas quasi funiculos, opus tortile, ex auro purissimo; 
###### 23
et duos anulos aureos, quos pones in utraque pectoralis summitate; 
###### 24
catenasque aureas iunges anulis, qui sunt in marginalibus eius; 
###### 25
et ipsarum catenarum extrema duobus copulabis marginibus in fasciis umeralibus ephod in parte eius anteriore. 
###### 26
Facies et duos anulos aureos, quos pones in summitatibus pectoralis in ora interiore, quae respicit ephod. 
###### 27
Necnon et alios duos anulos aureos, qui ponendi sunt in utraque fascia umerali ephod deorsum, versus partem anteriorem eius iuxta iuncturam eius supra balteum ephod, 
###### 28
et stringatur pectorale anulis suis cum anulis ephod vitta hyacinthina, ut maneat supra balteum ephod, et a se invicem pectorale et ephod nequeant separari. 
###### 29
Portabitque Aaron nomina filiorum Israel in pectorali iudicii super cor suum, quando ingredietur sanctuarium: memoriale coram Domino in aeternum. 
###### 30
Pones autem in pectorali iudicii Urim et Tummim, quae erunt super cor Aaron, quando ingredietur coram Domino; et gestabit iudicium filiorum Israel super cor suum in conspectu Domini semper.
###### 31
Facies et pallium ephod totum hyacinthinum, 
###### 32
in cuius medio supra erit capitium et ora per gyrum eius textilis, sicut in capitio loricae, ne rumpatur. 
###### 33
Deorsum vero, ad pedes eiusdem pallii per circuitum, quasi mala punica facies ex hyacintho et purpura et cocco, mixtis in medio tintinnabulis aureis; 
###### 34
ita ut sit tintinnabulum aureum inter singula mala punica. 
###### 35
Et vestietur eo Aaron in officio ministerii, ut audiatur sonitus, quando ingreditur et egreditur sanctuarium in conspectu Domini, et non moriatur.
###### 36
Facies et laminam de auro purissimo, in qua sculpes opere caelatoris: "Sanctum Domino". 
###### 37
Ligabisque eam vitta hyacinthina, et erit super tiaram 
###### 38
super frontem Aaron. Portabitque Aaron iniquitatem contra sancta, quae sanctificabunt filii Israel in cunctis muneribus et donariis suis. Eritque lamina semper in fronte eius, ut placatus eis sit Dominus.
###### 39
Texesque tunicam bysso et tiaram byssinam facies et balteum opere plumarii.
###### 40
Porro filiis Aaron tunicas lineas parabis et balteos ac mitras in gloriam et decorem; 
###### 41
vestiesque his omnibus Aaron fratrem tuum et filios eius cum eo. Et unges eos et implebis manus eorum sanctificabisque illos, ut sacerdotio fungantur mihi. 
###### 42
Facies eis et feminalia linea, ut operiant carnem turpitudinis suae a renibus usque ad femora; 
###### 43
et utentur eis Aaron et filii eius, quando ingredientur tabernaculum conventus, vel quando appropinquant ad altare, ut ministrent in sanctuario, ne iniquitatis rei moriantur: legitimum sempiternum erit Aaron et semini eius post eum.
