---
aliases : 
- Exodus 30
- Exode 30
- Ex 30
- Exodus 30
tags : 
- Bible/Ex/30
- latin
cssclass : latin
---

# Exodus 30

###### 1
Facies quoque altare ad adolendum thymiama de lignis acaciae 
###### 2
habens cubitum longitudinis et alterum latitudinis, id est quadrangulum, et duos cubitos in altitudine; cornua ex ipso procedent. 
###### 3
Vestiesque illud auro purissimo, tam craticulam eius quam parietes per circuitum et cornua. Faciesque ei coronam aureolam per gyrum 
###### 4
et duos anulos aureos sub corona in duobus lateribus, ut mittantur in eos vectes, et altare portetur. 
###### 5
Ipsos quoque vectes facies de lignis acaciae et inaurabis. 
###### 6
Ponesque altare contra velum, quod ante arcam pendet testimonii, coram propitiatorio, quo tegitur testimonium, ubi conveniam ad te. 
###### 7
Et adolebit incensum super eo Aaron suave fragrans mane. Quando componet lucernas, incendet illud; 
###### 8
et quando collocabit eas ad vesperum, uret thymiama sempiternum coram Domino in generationes vestras. 
###### 9
Non offeretis super eo thymiama compositionis alterius nec holocaustum nec oblationem, nec libabitis libamina. 
###### 10
Et expiabit Aaron super cornua eius semel per annum in sanguine sacrificii pro peccato; et placabit super eo in generationibus vestris: sanctum sanctorum erit Domino ”.
###### 11
Locutusque est Dominus ad Moysen dicens: 
###### 12
“ Quando tuleris summam filiorum Israel iuxta numerum, dabunt singuli pretium expiationis pro animabus suis Domino; et non erit plaga in eis, cum fuerint recensiti. 
###### 13
Hoc autem dabit omnis, qui transit ad censum, dimidium sicli iuxta mensuram sanctuarii  siclus viginti obolos habet ; media pars sicli offeretur Domino. 
###### 14
Qui habetur in numero a viginti annis et supra, dabit pretium; 
###### 15
dives non addet ad medium sicli, et pauper nihil minuet, quando dabitis oblationem Domino in expiationem animarum vestrarum. 
###### 16
Susceptamque expiationis pecuniam, quae collata est a filiis Israel, trades in usus tabernaculi conventus, ut sit monumentum eorum coram Domino et propitietur animabus illorum ”.
###### 17
Locutusque est Dominus ad Moysen dicens: 
###### 18
“ Facies et labrum aeneum cum basi aenea ad lavandum; ponesque illud inter tabernaculum conventus et altare. Et, missa aqua, 
###### 19
lavabunt in eo Aaron et filii eius manus suas ac pedes. 
###### 20
Quando ingressuri sunt tabernaculum conventus, lavabunt se aqua, ne moriantur; vel quando accessuri sunt ad altare, ut ministrent, ut adoleant victimam Domino. 
###### 21
Et lavabunt manus et pedes, ne moriantur: legitimum sempiternum erit, ipsi et semini eius per successiones ”.
###### 22
Locutusque est Dominus ad Moysen 
###### 23
dicens: “ Sume tibi aromata prima myrrhae electae quingentos siclos et cinnamomi boni odoris medium, id est ducentos quinquaginta siclos, calami suave olentis similiter ducentos quinquaginta, 
###### 24
casiae autem quingentos siclos, in pondere sanctuarii, olei de olivetis mensuram hin. 
###### 25
Faciesque unctionis oleum sanctum, unguentum compositum opere unguentarii; unctionis oleum sanctum erit. 
###### 26
Et unges ex eo tabernaculum conventus et arcam testamenti 
###### 27
mensamque cum vasis suis, candelabrum et utensilia eius, altaria thymiamatis 
###### 28
et holocausti et universam supellectilem, quae ad cultum eorum pertinet, et labrum cum basi sua. 
###### 29
Sanctificabisque omnia, et erunt sancta sanctorum: qui tetigerit ea, sanctificabitur.
###### 30
Aaron et filios eius unges sanctificabisque eos, ut sacerdotio fungantur mihi. 
###### 31
Filiis quoque Israel dices: Hoc oleum unctionis sanctum erit mihi in generationes vestras. 
###### 32
Caro hominis non ungetur ex eo, et iuxta compositionem eius non facietis aliud, quia sanctum est et sanctum erit vobis. 
###### 33
Homo quicumque tale composuerit et dederit ex eo super alienum, exterminabitur de populo suo ”.
###### 34
Dixitque Dominus ad Moysen: “ Sume tibi aromata, stacten et onycha, galbanum boni odoris et tus lucidissimum; aequalis ponderis erunt omnia. 
###### 35
Faciesque thymiama compositum opere unguentarii, sale conditum et purum et sanctum. 
###### 36
Cumque in tenuissimum pulverem ex parte contuderis, pones ex eo coram testimonio in tabernaculo conventus, in quo conveniam ad te: sanctum sanctorum erit vobis thymiama. 
###### 37
Talem compositionem non facietis in usus vestros, quia tibi sanctum erit pro Domino; 
###### 38
homo quicumque fecerit simile, ut odore illius perfruatur, peribit de populis suis ”.
