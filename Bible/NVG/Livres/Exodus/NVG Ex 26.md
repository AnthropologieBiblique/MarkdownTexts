---
aliases : 
- Exodus 26
- Exode 26
- Ex 26
- Exodus 26
tags : 
- Bible/Ex/26
- latin
cssclass : latin
---

# Exodus 26

###### 1
Habitaculum vero ita facies: decem cortinas de bysso re torta et hyacintho ac purpura coccoque cum cherubim opere polymito facies. 
###### 2
Longitudo cortinae unius habebit viginti octo cubitos, latitudo quattuor cubitorum erit. Unius mensurae fient universae cortinae. 
###### 3
Quinque cortinae sibi iungentur mutuo, et aliae quinque nexu simili cohaerebunt. 
###### 4
Ansulas hyacinthinas in latere facies cortinae unius in extremitate iuncturae et similiter facies in latere cortinae extremae in iunctura altera. 
###### 5
Quinquaginta ansulas facies in cortina una et quinquaginta ansulas facies in summitate cortinae, quae est in iunctura altera, ita insertas, ut ansa contra ansam veniat. 
###### 6
Facies et quinquaginta fibulas aureas, quibus cortinarum vela iungenda sunt, ut unum habitaculum fiat.
###### 7
Facies et saga cilicina undecim pro tabernaculo super habitaculum. 
###### 8
Longitudo sagi unius habebit triginta cubitos et latitudo quattuor; aequa erit mensura sagorum omnium. 
###### 9
E quibus quinque iunges seorsum et sex sibi mutuo copulabis, ita ut sextum sagum in fronte tecti duplices. 
###### 10
Facies et quinquaginta ansas in ora sagi ultimi iuncturae unius et quinquaginta ansas in ora sagi iuncturae alterius. 
###### 11
Facies et quinquaginta fibulas aeneas, quibus iungantur ansae, ut unum ex omnibus tabernaculum fiat. 
###### 12
Quod autem superfuerit in sagis, quae parantur tecto, id est unum sagum, quod amplius est, ex medietate eius operies posteriora habitaculi; 
###### 13
et cubitus ex una parte pendebit, et alter ex altera, qui plus est in longitudine sagorum tabernaculi utrumque latus habitaculi protegens.
###### 14
Facies et operimentum aliud pro tabernaculo de pellibus arietum rubricatis et super hoc rursum aliud operimentum de pellibus delphini.
###### 15
Facies et tabulas stantes habitaculi de lignis acaciae, 
###### 16
quae singulae denos cubitos in longitudine habeant et in latitudine singulos ac semissem. 
###### 17
In tabula una duo pedes fient, quibus tabula alteri tabulae conectatur; atque in hunc modum cunctae tabulae habitaculi parabuntur. 
###### 18
Quarum viginti erunt in latere meridiano, quod vergit ad austrum; 
###### 19
quibus quadraginta bases argenteas fundes, ut binae bases singulis pedibus singularum tabularum subiciantur. 
###### 20
In latere quoque secundo habitaculi, quod vergit ad aquilonem, viginti tabulae erunt, 
###### 21
quadraginta habentes bases argenteas; binae bases singulis tabulis supponentur. 
###### 22
Ad occidentalem vero plagam in tergo habitaculi facies sex tabulas; 
###### 23
et rursum alias duas, quae in angulis erigantur, post tergum habitaculi. 
###### 24
Eruntque geminae a deorsum usque sursum in compaginem unam; ita erit duabus istis, pro duabus angulis erunt. 
###### 25
Et erunt simul tabulae octo, bases earum argenteae sedecim, duabus basibus per unam tabulam supputatis.
###### 26
Facies et vectes de lignis acaciae, quinque ad continendas tabulas in uno latere habitaculi 
###### 27
et quinque alios in altero et eiusdem numeri in tergo ad occidentalem plagam; 
###### 28
vectis autem medius transibit per medias tabulas a summo usque ad summum. 
###### 29
Ipsasque tabulas deaurabis et fundes eis anulos aureos, per quos vectes tabulata contineant, quos operies laminis aureis. 
###### 30
Et eriges habitaculum iuxta exemplar, quod tibi in monte monstratum est.
###### 31
Facies et velum de hyacintho et purpura coccoque et bysso retorta, opere polymito, cum cherubim intextis. 
###### 32
Quod appendes in quattuor columnis de lignis acaciae, quae ipsae quidem deauratae erunt et habebunt uncos aureos, sed bases argenteas. 
###### 33
Inseres autem velum subter fibulas, intra quod pones arcam testimonii et quo sanctum et sanctum sanctorum dividentur. 
###### 34
Pones et propitiatorium super arcam testimonii in sancto sanctorum 
###### 35
mensamque extra velum et contra mensam candelabrum in latere habitaculi meridiano; mensa enim stabit in parte aquilonis.
###### 36
Facies et velum in introitu tabernaculi de hyacintho et purpura coccoque et bysso retorta opere plumarii. 
###### 37
Et quinque columnas deaurabis lignorum acaciae, ante quas ducetur velum, quarum erunt unci aurei et bases aeneae.
