---
aliases : 
- Exodus 35
- Exode 35
- Ex 35
- Exodus 35
tags : 
- Bible/Ex/35
- latin
cssclass : latin
---

# Exodus 35

###### 1
Igitur, congregato omni coetu filiorum Israel, dixit ad eos: “ Haec sunt, quae iussit Dominus fieri: 
###### 2
sex diebus facietis opus, septimus dies erit vobis sanctus, sabbatum et requies Domino; qui fecerit opus in eo, occidetur. 
###### 3
Non succendetis ignem in omnibus habitaculis vestris per diem sabbati ”.
###### 4
Et ait Moyses ad omnem coetum filiorum Israel: “ Iste est sermo, quem praecepit Dominus dicens: 
###### 5
Separate apud vos donaria Domino. Omnis voluntarius et proni animi offerat ea Domino: aurum et argentum et aes, 
###### 6
hyacinthum et purpuram coccumque et byssum, pilos caprarum 
###### 7
et pelles arietum rubricatas et pelles delphini, ligna acaciae 
###### 8
et oleum ad luminaria concinnanda et aromata, ut conficiatur unguentum et thymiama suavissimum, 
###### 9
lapides onychinos et gemmas ad ornatum ephod et pectoralis.
###### 10
Quisquis vestrum sapiens est, veniat et faciat, quod Dominus imperavit, 
###### 11
habitaculum scilicet et tentorium eius atque operimentum, fibulas et tabulata cum vectibus, columnas et bases; 
###### 12
arcam et vectes, propitiatorium et velum, quod ante illud oppanditur; 
###### 13
mensam cum vectibus et vasis et propositionis panibus; 
###### 14
candelabrum ad luminaria sustentanda, vasa illius et lucernas et oleum ad nutrimenta luminarium; 
###### 15
altare thymiamatis et vectes et oleum unctionis et thymiama ex aromatibus; velum ad ostium habitaculi; 
###### 16
altare holocausti et craticulam eius aeneam cum vectibus et vasis suis, labrum et basim eius; 
###### 17
cortinas atrii cum columnis et basibus, velum in foribus atrii; 
###### 18
paxillos habitaculi et atrii cum funiculis suis; 
###### 19
vestimenta texta, quorum usus est in ministerio sanctuarii, vestes sanctas Aaron pontificis ac vestes filiorum eius, ut sacerdotio fungantur mihi ”.
###### 20
Egressus est omnis coetus filiorum Israel de conspectu Moysi, 
###### 21
et venit, quisquis erat mentis promptissimae, et attulit sponte sua donaria Domino ad faciendum opus tabernaculi conventus et quidquid ad cultum et ad vestes sanctas necessarium erat. 
###### 22
Viri cum mulieribus, omnes voluntarii praebuerunt fibulas et inaures, anulos et dextralia; omne vas aureum in donaria Domini separatum est. 
###### 23
Si quis habebat hyacinthum et purpuram coccumque, byssum et pilos caprarum, pelles arietum rubricatas et pelles delphini, 
###### 24
argenti aerisque metalla, obtulerunt Domino lignaque acaciae in varios usus.
###### 25
Sed et mulieres eruditae dederunt, quae neverant, hyacinthum, purpuram et coccum ac byssum 
###### 26
et pilos caprarum, sponte propria cuncta tribuentes. 
###### 27
Principes vero obtulerunt lapides onychinos et gemmas ad ephod et pectorale 
###### 28
aromataque et oleum ad luminaria concinnanda et ad praeparandum unguentum ac thymiama odoris suavissimi componendum. 
###### 29
Omnes viri et mulieres mente prompta obtulerunt donaria, ut fierent opera, quae iusserat Dominus per manum Moysi. Cuncti filii Israel voluntaria Domino dedicaverunt.
###### 30
Dixitque Moyses ad filios Israel: “ Ecce vocavit Dominus ex nomine Beseleel filium Uri filii Hur de tribu Iudae; 
###### 31
implevitque eum spiritu Dei, sapientia et intellegentia et scientia ad omne opus, 
###### 32
ad excogitandum et faciendum opus in auro et argento et aere, 
###### 33
ad scindendum et includendum gemmas et ad sculpendum ligna, quidquid fabre adinveniri potest. 
###### 34
Dedit quoque in corde eius, ut alios doceret, ipsi et Ooliab filio Achisamech de tribu Dan. 
###### 35
Ambos implevit sapientia, ut faciant opera fabri polymitarii ac plumarii de hyacintho ac purpura coccoque et bysso et textoris, facientes omne opus ac nova quaeque reperientes ”.
