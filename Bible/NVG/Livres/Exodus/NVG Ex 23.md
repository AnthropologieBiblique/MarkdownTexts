---
aliases : 
- Exodus 23
- Exode 23
- Ex 23
- Exodus 23
tags : 
- Bible/Ex/23
- latin
cssclass : latin
---

# Exodus 23

###### 1
Non suscipies famam falsam nec iunges manum tuam cum impio, ut dicas falsum testimonium.
###### 2
Non sequeris turbam ad faciendum malum; nec in iudicio plurimorum acquiesces sententiae, ut a vero devies.
###### 3
Pauperis quoque non misereberis in iudicio.
###### 4
Si occurreris bovi inimici tui aut asino erranti, reduc ad eum.
###### 5
Si videris asinum odientis te iacere sub onere suo, non pertransibis, sed sublevabis cum eo.
###### 6
Non pervertes iudicium pauperis in lite eius.
###### 7
Mendacium fugies. Insontem et iustum non occides, quia aversor impium.
###### 8
Nec accipies munera, quae excaecant etiam prudentes et subvertunt verba iustorum.
###### 9
Peregrinum non opprimes; scitis enim advenarum animas, quia et ipsi peregrini fuistis in terra Aegypti.
###### 10
Sex annis seminabis terram tuam et congregabis fruges eius. 
###### 11
Anno autem septimo dimittes eam et requiescere facies, ut comedant pauperes populi tui; et quidquid reliquum fuerit, edant bestiae agri. Ita facies in vinea et in oliveto tuo.
###### 12
Sex diebus operaberis; septima die cessabis, ut requiescat bos et asinus tuus, et refrigeretur filius ancillae tuae et advena.
###### 13
Omnia, quae dixi vobis, custodite, et nomen externorum deorum non invocabitis, neque audietur ex ore tuo.
###### 14
Tribus vicibus per singulos annos mihi festa celebrabitis.
###### 15
Sollemnitatem Azymorum custodies: septem diebus comedes azyma, sicut praecepi tibi, tempore statuto mensis Abib, quando egressus es de Aegypto. Non apparebis in conspectu meo vacuus.
###### 16
Et sollemnitatem Messis primitivorum operis tui, quaecumque seminaveris in agro; sollemnitatem quoque Collectae in exitu anni, quando congregaveris omnes fruges tuas de agro.
###### 17
Ter in anno apparebit omne masculinum tuum coram Domino Deo.
###### 18
Non immolabis super fermento sanguinem victimae meae, nec remanebit adeps sollemnitatis meae usque mane.
###### 19
Primitias primarum frugum terrae tuae deferes in domum Domini Dei tui. Non coques haedum in lacte matris suae.
###### 20
Ecce ego mittam angelum, qui praecedat te et custodiat in via et introducat ad locum, quem paravi. 
###### 21
Observa eum et audi vocem eius nec contemnendum putes; quia non dimittet, cum peccaveritis, quia est nomen meum in illo. 
###### 22
Quod si audieris vocem eius et feceris omnia, quae loquor, inimicus ero inimicis tuis et affligam affligentes te.
###### 23
Praecedet enim te angelus meus et introducet te ad Amorraeum et Hetthaeum et Pherezaeum Chananaeumque et Hevaeum et Iebusaeum, quos ego conteram. 
###### 24
Non adorabis deos eorum nec coles eos; non facies secundum opera eorum, sed destrues eos et confringes lapides eorum.
###### 25
Servietisque Domino Deo vestro, ut benedicam panibus tuis et aquis et auferam infirmitatem de medio tui. 
###### 26
Non erit abortiens nec sterilis in terra tua; numerum dierum tuorum implebo.
###### 27
Terrorem meum mittam in praecursum tuum et perturbabo omnem populum, ad quem ingre dieris; cunctorumque inimicorum tuorum coram te terga vertam 
###### 28
emittens crabrones prius, qui fugabunt Hevaeum et Chananaeum et Hetthaeum, antequam introeas. 
###### 29
Non eiciam eos a facie tua anno uno, ne terra in solitudinem redigatur, et multiplicentur contra te bestiae agri. 
###### 30
Paulatim expellam eos de conspectu tuo, donec augearis et possideas terram. 
###### 31
Ponam autem terminos tuos a mari Rubro usque ad mare Palaestinorum et a deserto usque ad Fluvium. Tradam manibus vestris habitatores terrae et eiciam eos de conspectu vestro. 
###### 32
Non inibis cum eis foedus nec cum diis eorum. 
###### 33
Non habitent in terra tua, ne peccare te faciant in me, si servieris diis eorum; quod tibi certo erit in scandalum ‚Äù.
