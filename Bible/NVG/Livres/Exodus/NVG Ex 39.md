---
aliases : 
- Exodus 39
- Exode 39
- Ex 39
- Exodus 39
tags : 
- Bible/Ex/39
- latin
cssclass : latin
---

# Exodus 39

###### 1
De hyacintho vero et purpura, cocco ac bysso fecerunt vestes textas pro ministerio sanctuarii. Et fecerunt vestes sacras Aaron, sicut praecepit Dominus Moysi.
###### 2
Fecerunt igitur ephod de auro, hyacintho et purpura coccoque et bysso retorta 
###### 3
opere polymitario tundentes bratteas aureas et extenuantes in fila, ut possent torqueri cum priorum colorum subtegmine. 
###### 4
Fasciasque umerales fecerunt ei, cum quibus in utroque latere summitatum suarum copulabatur, 
###### 5
et balteum, quo constringebatur ephod, eiusdem operis et unum cum eo ex auro, et hyacintho et purpura coccoque et bysso retorta, sicut praeceperat Dominus Moysi. 
###### 6
Paraverunt et duos lapides onychinos, inclusos texturis aureis et sculptos arte gemmaria nominibus filiorum Israel; 
###### 7
posueruntque eos in fasciis umeralibus ephod, lapides memorialis filiorum Israel, sicut praeceperat Dominus Moysi.
###### 8
Fecerunt et pectorale opere polymito iuxta opus ephod ex auro, hyacintho, purpura coccoque et bysso retorta, 
###### 9
quadrangulum duplex mensurae palmi. 
###### 10
Et posuerunt in eo gemmarum ordines quattuor: in primo versu erat sardius, topazius, smaragdus; 
###### 11
in secundo carbunculus, sapphirus et iaspis; 
###### 12
in tertio hyacinthus, achates et amethystus; 
###### 13
in quarto chrysolithus, onychinus et beryllus: inclusi textura aurea per ordines suos. 
###### 14
Ipsique lapides duodecim sculpti erant nominibus duodecim tribuum Israel, singuli per nomina singulorum. 
###### 15
Fecerunt in pectorali catenulas quasi funiculos opus tortile de auro purissimo 
###### 16
et duos margines aureos totidemque anulos aureos. Porro duos anulos posuerunt in utraque summitate pectoralis; 
###### 17
duos funiculos aureos inseruerunt anulis, qui in pectoralis angulis eminebant. 
###### 18
Duas summitates amborum funiculorum colligaverunt duobus marginibus in fasciis umeralibus ephod in parte eius anteriore. 
###### 19
Et fecerunt duos anulos aureos et posuerunt super duas summitates pectoralis in eius margine interiore contra ephod, sicut praecepit Dominus Moysi.
###### 20
Feceruntque duos anulos aureos, quos posuerunt in duabus fasciis umeralibus ephod deorsum in latere eius anteriore secus iuncturam eius super balteum ephod. 
###### 21
Et strinxerunt pectorale anulis eius ad anulos ephod vitta hyacinthina, ut esset super balteum ephod, ne amoveretur ab ephod, sicut praecepit Dominus Moysi.
###### 22
Fecerunt quoque pallium ephod opere textili totum hyacinthinum 
###### 23
et capitium in medio eius supra oramque per gyrum sicut in capitio loricae; 
###### 24
deorsum autem ad pedes mala punica ex hyacintho, purpura, cocco ac bysso retorta 
###### 25
et tintinnabula de auro purissimo, quae posuerunt inter malogranata in inferiore parte pallii per gyrum, 
###### 26
ut sit tintinnabulum inter singula mala punica, quibus ornatus incedebat pontifex, quando ministerio fungebatur, sicut praeceperat Dominus Moysi.
###### 27
Fecerunt et tunicas byssinas opere textili Aaron et filiis eius 
###### 28
et tiaram et ornatum mitrarum ex bysso, feminalia quoque linea ex bysso retorta, 
###### 29
cingulum vero de bysso retorta, hyacintho, purpura ac cocco, arte plumaria, sicut praeceperat Dominus Moysi.
###### 30
Fecerunt et laminam diadema sanctitatis de auro purissimo; scripseruntque in ea opere caelatoris: “ Sanctum Domino ”; 
###### 31
et strinxerunt eam desuper cum tiara vitta hyacinthina, sicut praeceperat Dominus Moysi.
###### 32
Perfectum est igitur omne opus habitaculi et tabernaculi conventus; feceruntque filii Israel cuncta, quae praeceperat Dominus Moysi: sic fecerunt.
###### 33
Et obtulerunt habitaculum et tabernaculum et universam supellectilem, fibulas, tabulas, vectes, columnas ac bases, 
###### 34
opertorium de pellibus arietum rubricatis et operimentum de pellibus delphini, velum, 
###### 35
arcam testimonii, vectes, propitiatorium, 
###### 36
mensam cum vasis suis et propositionis panibus, 
###### 37
candelabrum ex auro puro, lucernas in ordine earum et utensilia earum cum oleo candelabri, 
###### 38
altare aureum et unguentum et thymiama ex aromatibus et velum in introitu tabernaculi, 
###### 39
altare aeneum, craticulam aeneam, vectes et vasa eius omnia, labrum cum basi sua, 
###### 40
tentoria atrii et columnas cum basibus suis, velum in introitu atrii funiculosque illius et paxillos. Nihil ex vasis defuit, quae in ministerium habitaculi in tabernaculo conventus iussa sunt fieri. 
###### 41
Vestes quoque textas, quibus sacerdotes utuntur in sanctuario, et vestes sacras Aaron sacerdotis et vestes filiorum eius 
###### 42
obtulerunt filii Israel, sicut praeceperat Dominus Moysi.
###### 43
Quae postquam Moyses cuncta vidit completa, benedixit eis.
