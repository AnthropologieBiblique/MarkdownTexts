---
aliases : 
- Exodus 38
- Exode 38
- Ex 38
- Exodus 38
tags : 
- Bible/Ex/38
- latin
cssclass : latin
---

# Exodus 38

###### 1
Fecit et altare holocausti de lignis acaciae quinque cubi torum per quadrum et trium in altitudine, 
###### 2
cuius cornua de angulis procedebant; operuitque illud laminis aeneis. 
###### 3
Et in usus eius paravit ex aere vasa diversa: lebetes, vatilla et pateras, fuscinulas et ignium receptacula. 
###### 4
Craticulamque eius in modum retis fecit aeneam subter marginem altaris ab imo usque ad medium eius, 
###### 5
fusis quattuor anulis per totidem craticulae summitates, ad immittendos vectes ad portandum. 
###### 6
Quos et ipsos fecit de lignis acaciae et operuit laminis aeneis; 
###### 7
induxitque in circulos, qui in lateribus altaris eminebant. Ipsum autem altare non erat solidum, sed cavum ex tabulis et intus vacuum.
###### 8
Fecit et labrum aeneum cum basi sua de speculis mulierum, quae excubabant in ostio tabernaculi conventus.
###### 9
Fecit et atrium, in cuius australi plaga erant tentoria de bysso retorta cubitorum centum; 
###### 10
columnae aeneae viginti cum basibus suis; unci columnarum et anuli earum argentei. 
###### 11
Aeque ad septentrionalem plagam tentoria, columnae basesque et unci anulique columnarum eiusdem mensurae et operis ac metalli erant. 
###### 12
In ea vero plaga, quae ad occidentem respicit, fuerunt tentoria cubitorum quinquaginta, columnae decem cum basibus suis; et unci columnarum anulique earum argentei. 
###### 13
Porro contra orientem quinquaginta cubitorum paravit tentoria, 
###### 14
e quibus quindecim cubitos columnarum trium cum basibus suis unum tenebat latus; 
###### 15
et in parte altera  quia inter utraque introitum tabernaculi fecit  quindecim aeque cubitorum erant tentoria columnaeque tres et bases totidem. 
###### 16
Cuncta atrii tentoria in circuitu ex bysso retorta texuerat. 
###### 17
Bases columnarum fuere aeneae, unci autem earum et anuli earum argentei et capita earum vestivit argento et omnes columnas atrii cinxit anulis argenteis. 
###### 18
Et in introitu eius opere plumario fecit velum ex hyacintho, purpura, cocco ac bysso retorta; quod habebat viginti cubitos in longitudine, altitudo vero quinque cubitorum erat iuxta mensuram, quam cuncta atrii tentoria habebant. 
###### 19
Columnae autem in ingressu fuere quattuor cum basibus aeneis, uncis argenteis; capitaque et anulos earum vestivit argento. 
###### 20
Paxillos quoque habitaculi et atrii per gyrum fecit aeneos.
###### 21
Hic est census habitaculi, habitaculi testimonii, qui recensitus est iuxta praeceptum Moysi ministerio Levitarum per manum Ithamar filii Aaron sacerdotis. 
###### 22
Beseleel filius Uri filii Hur de tribu Iudae fecit cuncta, quae praeceperat Dominus Moysi, 
###### 23
iuncto sibi socio Ooliab filio Achisamech de tribu Dan fabro et polymitario atque plumario ex hyacintho, purpura, cocco et bysso.
###### 24
Omne aurum, quod expensum est in opere sanctuarii et quod oblatum est in donariis, viginti novem talentorum fuit et septingentorum triginta siclorum ad mensuram sicli sanctuarii. 
###### 25
Argentum autem eorum, qui in congregatione recensiti sunt, centum talentorum fuit et mille septingentorum et septuaginta quinque siclorum ad mensuram sicli sanctuarii. 
###### 26
Beca, id est dimidium sicli iuxta mensuram sicli sanctuarii, dedit quisquis transit ad censum a viginti annis et supra, de sescentis tribus milibus et quingentis quinquaginta armatorum. 
###### 27
De talentis centum argenti conflatae sunt bases sanctuarii et veli, singulis talentis per bases singulas supputatis. 
###### 28
De mille autem septingentis et septuaginta quinque siclis fecit uncos columnarum et vestivit capita earum et cinxit eas argento. 
###### 29
Aeris quoque oblata sunt septuaginta talenta et duo milia et quadringenti sicli, 
###### 30
ex quibus fecit bases in introitu tabernaculi conventus et altare aeneum cum craticula sua omniaque vasa, quae ad usum eius pertinent, 
###### 31
et bases atrii tam in circuitu quam in ingressu eius et omnes paxillos habitaculi atque atrii per gyrum.
