---
aliases : 
- Exodus 25
- Exode 25
- Ex 25
- Exodus 25
tags : 
- Bible/Ex/25
- latin
cssclass : latin
---

# Exodus 25

###### 1
Locutusque est Dominus ad Moysen dicens: 
###### 2
â€œ Loquere filiis Israel, ut tollant mihi donaria; ab omni homine, qui offert ultroneus, accipietis ea. 
###### 3
Haec sunt autem, quae accipere debetis: aurum et argentum et aes, 
###### 4
hyacinthum et purpuram coccumque et byssum, pilos caprarum 
###### 5
et pelles arietum rubricatas pellesque delphini et ligna acaciae, 
###### 6
oleum ad luminaria concinnanda, aromata in unguentum et in thymiama boni odoris, 
###### 7
lapides onychinos et gemmas ad ornandum ephod ac pectorale. 
###### 8
Facientque mihi sanctuarium, et habitabo in medio eorum. 
###### 9
Iuxta omnem similitudinem habitaculi, quam ostendam tibi, et omnium vasorum in cultum eius: sicque facietis illud.
###### 10
Arcam de lignis acaciae compingent; cuius longitudo habeat duos semis cubitos, latitudo cubitum et dimidium, altitudo cubitum similiter ac semissem. 
###### 11
Et deaurabis eam auro mundissimo intus et foris; faciesque supra coronam auream per circuitum 
###### 12
et conflabis ei quattuor circulos aureos, quos pones in quattuor arcae pedibus: duo circuli sint in latere uno et duo in altero. 
###### 13
Facies quoque vectes de lignis acaciae et operies eos auro; 
###### 14
inducesque per circulos, qui sunt in arcae lateribus, ut portetur in eis; 
###### 15
qui semper erunt in circulis nec umquam extrahentur ab eis. 
###### 16
Ponesque in arcam testimonium, quod dabo tibi.
###### 17
Facies et propitiatorium de auro mundissimo; duos cubitos et dimidium tenebit longitudo eius, et cubitum ac semissem latitudo. 
###### 18
Duos quoque cherubim aureos et productiles facies ex utraque parte propitiatorii, 
###### 19
cherub unus sit in latere uno et alter in altero; ex propitiatorio facies cherubim in utraque parte eius. 
###### 20
Expandent alas sursum et operient alis suis propitiatorium; respicientque se mutuo, versis vultibus in propitiatorium, 
###### 21
quo operienda est arca, in qua pones testimonium, quod dabo tibi. 
###### 22
Et conveniam te ibi et loquar ad te supra propitiatorium de medio duorum cherubim, qui erunt super arcam testimonii, cuncta, quae mandabo per te filiis Israel.
###### 23
Facies et mensam de lignis acaciae habentem duos cubitos longitudinis et in latitudine cubitum et in altitudine cubitum ac semissem. 
###### 24
Et inaurabis eam auro purissimo; faciesque illi coronam auream per circuitum. 
###### 25
Facies quoque ei limbum altum quattuor digitis per circuitum et super illum coronam auream. 
###### 26
Quattuor quoque circulos aureos praeparabis et pones eos in quattuor angulis eiusdem mensae per singulos pedes. 
###### 27
Iuxta limbum erunt circuli aurei, ut mittantur vectes per eos, et possit mensa portari. 
###### 28
Ipsosque vectes facies de lignis acaciae et circumdabis auro, et per ipsos subvehitur mensa. 
###### 29
Parabis et acetabula ac phialas, vasa et cyathos, in quibus offerenda sunt libamina, ex auro purissimo. 
###### 30
Et pones super mensam panes propositionis in conspectu meo semper.
###### 31
Facies et candelabrum ductile de auro mundissimo: basis et hastile eius, scyphi et sphaerulae ac flores in unum efformentur. 
###### 32
Sex calami egredientur de lateribus, tres ex uno latere et tres ex altero. 
###### 33
Tres scyphi quasi in nucis modum in calamo uno sphaerulaeque simul et flores; et tres similiter scyphi instar nucis in calamo altero sphaerulaeque simul et flores: hoc erit opus sex calamorum, qui producendi sunt de hastili. 
###### 34
In ipso autem hastili candelabri erunt quattuor scyphi in nucis modum sphaerulaeque et flores. 
###### 35
Singulae sphaerulae sub binis calamis per tria loca, qui simul sex fiunt, procedentes de hastili uno. 
###### 36
Sphaerulae igitur et calami unum cum ipso erunt, totum ductile de auro purissimo. 
###### 37
Facies et lucernas septem et pones eas super candelabrum, ut luceant in locum ex adverso. 
###### 38
Emunctoria quoque et vasa, in quibus emuncta condantur, fient de auro purissimo. 
###### 39
Omne pondus candelabri cum universis vasis suis habebit talentum auri purissimi. 
###### 40
Inspice et fac secundum exemplar, quod tibi in monte monstratum est.
