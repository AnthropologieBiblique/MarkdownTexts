---
aliases : 
- Exodus 31
- Exode 31
- Ex 31
- Exodus 31
tags : 
- Bible/Ex/31
- latin
cssclass : latin
---

# Exodus 31

###### 1
Locutusque est Dominus ad Moysen dicens: 
###### 2
“ Ecce voca vi ex nomine Beseleel filium Uri filii Hur de tribu Iudae 
###### 3
et implevi eum spiritu Dei, sapientia et intellegentia et scientia in omni opere 
###### 4
ad excogitandum, quidquid fabrefieri potest ex auro et argento et aere, 
###### 5
ad scindendum et includendum gemmas et ad sculpendum ligna, ad faciendum omne opus; 
###### 6
dedique ei socium Ooliab filium Achisamech de tribu Dan et in corde omnis eruditi posui sapientiam, ut faciant cuncta, quae praecepi tibi: 
###### 7
tabernaculum conventus et arcam testimonii et propitiatorium, quod super eam est, et cuncta vasa tabernaculi 
###### 8
mensamque et vasa eius, candelabrum purissimum cum vasis suis et altaria thymiamatis 
###### 9
et holocausti et omnia vasa eorum, labrum cum basi sua 
###### 10
et vestes textas et vestes sanctas Aaron sacerdoti et vestes filiorum eius, ut fungantur officio suo in sacris, 
###### 11
oleum unctionis et thymiama aromatum in sanctuario: omnia, quae praecepi tibi, facient ”.
###### 12
Et locutus est Dominus ad Moysen dicens: 
###### 13
“ Loquere filiis Israel et dices ad eos: Videte ut sabbatum meum custodiatis, quia signum est inter me et vos in generationibus vestris, ut sciatis quia ego Dominus, qui sanctifico vos. 
###### 14
Custodite sabbatum, sanctum est enim vobis. Qui polluerit illud, morte morietur; qui fecerit in eo opus, peribit anima illius de medio populi sui. 
###### 15
Sex diebus facietis opus; in die septimo sabbatum est, requies sancta Domino: omnis, qui fecerit opus in hac die, morietur. 
###### 16
Custodiant filii Israel sabbatum et celebrent illud in generationibus suis: pactum est sempiternum 
###### 17
inter me et filios Israel signumque perpetuum; sex enim diebus fecit Dominus caelum et terram et in septimo ab opere cessavit et respiravit ”.
###### 18
Deditque Dominus Moysi, completis huiuscemodi sermonibus in monte Sinai, duas tabulas testimonii lapideas scriptas digito Dei.
