---
aliases : 
- Exodus 21
- Exode 21
- Ex 21
- Exodus 21
tags : 
- Bible/Ex/21
- latin
cssclass : latin
---

# Exodus 21

###### 1
Haec sunt iudicia, quae propones eis:
###### 2
Si emeris servum Hebraeum, sex annis serviet tibi; in septimo egredietur liber gratis. 
###### 3
Si solus intraverit, solus exeat; si habens uxorem, et uxor egredietur simul. 
###### 4
Sin autem dominus dederit illi uxorem, et pepererit filios et filias, mulier et liberi eius erunt domini sui; ipse vero exibit solus. 
###### 5
Quod si dixerit servus: "Diligo dominum meum et uxorem ac liberos, non egrediar liber", 
###### 6
afferet eum dominus ad Deum et applicabit eum ad ostium vel postes perforabitque aurem eius subula; et erit ei servus in saeculum.
###### 7
Si quis vendiderit filiam suam in famulam, non egredietur sicut servi exire consueverunt. 
###### 8
Si displicuerit oculis domini sui, cui tradita fuerat, faciat eam redimi; populo autem alieno vendendi non habebit potestatem, quia fraudavit eam. 
###### 9
Sin autem filio suo desponderit eam, iuxta morem filiarum faciet illi. 
###### 10
Quod si alteram sibi acceperit, cibum et vestimentum et concubitum non negabit. 
###### 11
Si tria ista non fecerit ei, egredietur gratis absque pretio.
###### 12
Qui percusserit hominem, et ille mortuus fuerit, morte moriatur. 
###### 13
Qui autem non est insidiatus, sed Deus illum tradidit in manus eius, constituam tibi locum, in quem fugere debeat. 
###### 14
Si quis de industria occiderit proximum suum et per insidias, ab altari meo evelles eum, ut moriatur.
###### 15
Qui percusserit patrem suum aut matrem, morte moriatur.
###### 16
Qui furatus fuerit hominem sive vendiderit eum sive inventus fuerit in manu eius, morte moriatur.
###### 17
Qui maledixerit patri suo vel matri, morte moriatur.
###### 18
Si rixati fuerint viri, et percusserit alter proximum suum lapide vel pugno, et ille mortuus non fuerit, sed iacuerit in lectulo, 
###### 19
si surrexerit et ambulaverit foris super baculum suum, impunitus erit, qui percusserit, ita tamen, ut operas eius deperditas et impensas pro medela restituat.
###### 20
Qui percusserit servum suum vel ancillam virga, et mortui fuerint in manibus eius, ultioni subiacetur. 
###### 21
Sin autem uno die vel duobus supervixerit, non subiacebit poenae, quia pecunia illius est.
###### 22
Si rixati fuerint viri, et percusserit quis mulierem praegnantem et abortivum quidem fecerit, sed aliud quid adversi non acciderit, subiacebit damno, quantum maritus mulieris expetierit, et arbitri iudicaverint. 
###### 23
Sin autem quid adversi acciderit, reddet animam pro anima, 
###### 24
oculum pro oculo, dentem pro dente, manum pro manu, pedem pro pede, 
###### 25
adustionem pro adustione, vulnus pro vulnere, livorem pro livore. 
###### 26
Si percusserit quispiam oculum servi sui aut ancillae et luscos eos fecerit, dimittet eos liberos pro oculo. 
###### 27
Dentem quoque si excusserit servo vel ancillae suae, dimittet eos liberos pro dente.
###### 28
Si bos cornu percusserit virum aut mulierem, et mortui fuerint, lapidibus obruetur, et non comedentur carnes eius; dominus autem bovis innocens erit. 
###### 29
Quod si bos cornupeta fuerit ab heri et nudiustertius, et contestati sunt dominum eius, nec recluserit eum, occideritque virum aut mulierem: et bos lapidibus obruetur, et dominum illius occident. 
###### 30
Quod si pretium ei fuerit impositum, dabit pro anima sua, quidquid fuerit postulatus. 
###### 31
Filium quoque vel filiam si cornu percusserit, simili sententiae subiacebit. 
###### 32
Si servum vel ancillam invaserit, triginta siclos argenti dabit domino; bos vero lapidibus opprimetur.
###### 33
Si quis aperuerit cisternam vel foderit et non operuerit eam, cedideritque bos vel asinus in eam, 
###### 34
dominus cisternae reddet pretium iumentorum; quod autem mortuum est, ipsius erit.
###### 35
Si bos alienus bovem alterius vulneraverit, et ille mortuus fuerit, vendent bovem vivum et divident pretium; cadaver autem mortui inter se dispertient. 
###### 36
Sin autem notum erat quod bos cornupeta esset ab heri et nudiustertius, et non custodivit eum dominus suus, reddet bovem pro bove et cadaver integrum accipiet. 
###### 37
Si quis furatus fuerit bovem aut ovem et occiderit vel vendiderit, quinque boves pro uno bove restituet et quattuor oves pro una ove.
