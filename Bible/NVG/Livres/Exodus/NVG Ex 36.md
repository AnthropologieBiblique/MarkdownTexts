---
aliases : 
- Exodus 36
- Exode 36
- Ex 36
- Exodus 36
tags : 
- Bible/Ex/36
- latin
cssclass : latin
---

# Exodus 36

###### 1
Fecit ergo Beseleel et Ooliab et omnis vir sapiens, quibus dedit Dominus sapientiam et intellectum, ut scirent fabre operari, quae in usus sanctuarii necessaria sunt et quae praecepit Dominus.
###### 2
Cumque vocasset Moyses Beseleel et Ooliab et omnem eruditum virum, cui dederat Dominus sapientiam, omnes, qui sponte sua obtulerant se ad faciendum opus, 
###### 3
acceperunt ab ipso universa donaria, quae attulerant filii Israel ad faciendum opus in cultum sanctuarii. Ipsi autem cotidie mane donaria ei offerebant. 
###### 4
Unde omnes sapientes artifices venerunt singuli de opere suo pro sanctuario 
###### 5
et dixerunt Moysi: “ Plus offert populus quam necessarium est operi, quod Dominus iussit facere ”. 
###### 6
Iussit ergo Moyses praeconis voce per castra clamari: “ Nec vir nec mulier quidquam offerat ultra pro omni opere sanctuario ”. Sicque cessatum est a muneribus offerendis, 
###### 7
eo quod oblata sufficerent et superabundarent.
###### 8
Feceruntque omnes corde sapientes inter artifices habitaculi cortinas decem de bysso retorta et hyacintho et purpura coccoque, cum cherubim intextis arte polymita; 
###### 9
quarum una habebat in longitudine viginti octo cubitos et in latitudine quattuor: una mensura erat omnium cortinarum. 
###### 10
Coniunxitque cortinas quinque alteram alteri et alias quinque sibi invicem copulavit. 
###### 11
Fecit et ansas hyacinthinas in ora cortinae unius in extremitate iuncturae et in ora cortinae extremae in iunctura altera similiter. 
###### 12
Quinquagenas ansas fecit pro utraque cortina, ut contra se invicem venirent ansae et mutuo iungerentur. 
###### 13
Unde et quinquaginta fudit fibulas aureas, quae morderent cortinarum ansas, et fieret unum habitaculum. 
###### 14
Fecit et saga undecim de pilis caprarum pro tentorio super habitaculum; 
###### 15
unum sagum in longitudine habebat cubitos triginta et in latitudine cubitos quattuor: unius mensurae erant omnia saga. 
###### 16
Quorum quinque iunxit seorsum et sex alia separatim.
###### 17
Fecitque ansas quinquaginta in ora sagi ultimi iuncturae unius et quinquaginta in ora sagi iuncturae alterius, ut sibi invicem iungerentur; 
###### 18
et fecit fibulas aeneas quinquaginta, quibus necteretur tentorium, ut esset unum. 
###### 19
Fecit et opertorium tentorio de pellibus arietum rubricatis aliudque desuper velamentum de pellibus delphini.
###### 20
Fecit et tabulas habitaculi de lignis acaciae stantes. 
###### 21
Decem cubitorum erat longitudo tabulae unius, et unum ac semis cubitum latitudo retinebat. 
###### 22
Bini pedes erant per singulas tabulas, ut altera alteri iungeretur: sic fecit in omnibus tabulis habitaculi. 
###### 23
E quibus viginti ad plagam meridianam erant contra austrum 
###### 24
cum quadraginta basibus argenteis. Duae bases sub singulis tabulis ponebantur pro duabus pedibus. 
###### 25
Ad plagam quoque habitaculi, quae respicit ad aquilonem, fecit viginti tabulas 
###### 26
cum quadraginta basibus argenteis: duas bases per singulas tabulas. 
###### 27
Contra occidentem vero, id est ad eam partem habitaculi quae mare respicit, fecit sex tabulas 
###### 28
et duas alias per singulos angulos habitaculi retro; 
###### 29
quae gemellae erant a deorsum usque sursum in unam compaginem. Ita fecit duas tabulas in duobus angulis, 
###### 30
ut octo essent simul tabulae et haberent bases argenteas sedecim: binas scilicet bases sub singulis tabulis. 
###### 31
Fecit et vectes de lignis acaciae quinque ad continendas tabulas unius lateris habitaculi 
###### 32
et quinque alios ad alterius lateris coaptandas tabulas; et extra hos quinque alios vectes ad occidentalem plagam habitaculi contra mare. 
###### 33
Fecit autem vectem medium, qui per medias tabulas ab una extremitate usque ad alteram perveniret. 
###### 34
Ipsa autem tabulata deauravit. Et anulos eorum fecit aureos, per quos vectes induci possent; quos et ipsos laminis aureis operuit.
###### 35
Fecit et velum de hyacintho et purpura coccoque ac bysso retorta, opere polymitario, cum cherubim intextis; 
###### 36
et quattuor columnas de lignis acaciae, quas cum uncis suis deauravit, fusis basibus earum argenteis.
###### 37
Fecit et velum in introitu tabernaculi ex hyacintho, purpura, cocco byssoque retorta opere plumarii; 
###### 38
et columnas quinque cum uncis suis. Et operuit auro capita et anulos earum basesque earum fudit aeneas.
