---
aliases : 
- Exodus 40
- Exode 40
- Ex 40
- Exodus 40
tags : 
- Bible/Ex/40
- latin
cssclass : latin
---

# Exodus 40

###### 1
Locutusque est Dominus ad Moysen dicens: 
###### 2
“ Mense pri mo, die prima mensis eriges habitaculum, tabernaculum conventus, 
###### 3
et pones in eo arcam testimonii, abscondes illam velo; 
###### 4
et, illata mensa, pones super eam, quae rite praecepta sunt. Candelabrum stabit cum lucernis suis 
###### 5
et altare aureum, in quo adoletur incensum, coram arca testimonii. Velum in introitu habitaculi pones, 
###### 6
et ante tabernaculum conventus altare holocausti, 
###### 7
et labrum inter altare et tabernaculum conventus et implebis illud aqua. 
###### 8
Circumdabisque atrium tentoriis et pones velum in porta eius. 
###### 9
Et, assumpto unctionis oleo, unges habitaculum et omnia, quae in eo sunt, et consecrabis illud cum vasis suis, et erit sanctum. 
###### 10
Unges quoque altare holocausti et omnia vasa eius et consecrabis altare, et erit sanctum sanctorum. 
###### 11
Et unges labrum cum basi sua et consecrabis illud. 
###### 12
Applicabisque Aaron et filios eius ad fores tabernaculi conventus; et lotos aqua 
###### 13
indues Aaron sanctis vestibus, unges et consecrabis eum, ut mihi sacerdotio fungatur; 
###### 14
filios eius applicabis et vesties eos tunicis 
###### 15
et unges eos, sicut unxisti patrem eorum, ut mihi sacerdotio fungantur, et unctio eorum erit eis in sacerdotium sempiternum in generationibus eorum ”. 
###### 16
Fecitque Moyses omnia, quae praeceperat ei Dominus: sic fecit.
###### 17
Igitur mense primo anni secundi, prima die mensis collocatum est habitaculum. 
###### 18
Erexitque Moyses illud et posuit bases ac tabulas et vectes statuitque columnas 
###### 19
et expandit tentorium super habitaculum, imposito desuper operimento, sicut Dominus imperaverat Moysi. 
###### 20
Sumpsit et posuit testimonium in arca et, subditis infra vectibus, posuit propitiatorium desuper. 
###### 21
Cumque intulisset arcam in habitaculum, appendit ante eam velum, sicut iusserat Dominus Moysi. 
###### 22
Posuit et mensam in tabernaculo conventus ad plagam septentrionalem extra velum, 
###### 23
ordinatis coram propositionis panibus, sicut praeceperat Dominus Moysi. 
###### 24
Posuit et candelabrum in tabernaculo conventus e regione mensae in parte australi, 
###### 25
locatis per ordinem lucernis, sicut praeceperat Dominus Moysi. 
###### 26
Posuit et altare aureum in tabernaculo conventus coram propitiatorio 
###### 27
et adolevit super eo incensum aromatum, sicut iusserat Dominus Moysi. 
###### 28
Posuit et velum in introitu habitaculi 
###### 29
et altare holocausti in vestibulo habitaculi, tabernaculi conventus, offerens in eo holocaustum et sacrificium, sicut Dominus imperaverat Moysi. 
###### 30
Labrum quoque statuit inter tabernaculum conventus et altare implens illud aqua; 
###### 31
laveruntque Moyses et Aaron ac filii eius manus suas et pedes, 
###### 32
cum ingrederentur tabernaculum conventus et accederent ad altare, sicut praeceperat Dominus Moysi. 
###### 33
Erexit et atrium per gyrum habitaculi et altaris, ducto in introitu eius velo. Sic complevit opus.
###### 34
Et operuit nubes tabernaculum conventus, et gloria Domini implevit habitaculum. 
###### 35
Nec poterat Moyses ingredi tabernaculum conventus, quia habitavit nubes super illud, et gloria Domini replevit habitaculum. 
###### 36
Si quando nubes de tabernaculo ascendebat, proficiscebantur filii Israel in omnibus stationibus suis; 
###### 37
si autem non ascendebat nubes, non proficiscebantur usque in diem, quo levabatur. 
###### 38
Nubes quippe Domini incubabat per diem habitaculo, et ignis in nocte, ante oculos universae domus Israel per cunctas mansiones suas.
