---
aliases : 
- Joel 1
- Joël 1
- Jl 1
- Joel 1
tags : 
- Bible/Jl/1
- latin
cssclass : latin
---

# Joel 1

###### 1
Verbum Domini, quod factum est ad loel filium Phatuel.
###### 2
Audite hoc, senes, et auribus percipite, omnes habitatores terrae, si factum est istud in diebus vestris aut in diebus patrum vestrorum.
###### 3
Super hoc filiis vestris narrate, et filii vestri filiis suis, et filii eorum generationi alterae.
###### 4
Residuum erucae comedit locusta, et residuum locustae comedit bruchus, et residuum bruchi comedit gryllus.
###### 5
Expergiscimini, ebrii, et flete, et ululate, omnes, qui bibitis vinum, propter mustum, quoniam periit ab ore vestro.
###### 6
Gens enim ascendit super terram meam fortis et innumerabilis; dentes eius ut dentes leonis, et molares leaenae sunt ei.
###### 7
Posuit vineam meam in desertum et ficum meam in lignum confractum; nudans spoliavit eam et proiecit, albi facti sunt rami eius.
###### 8
Plange, quasi virgo accincta sacco super virum pubertatis suae.
###### 9
Periit oblatio et libatio de domo Domini; luxerunt sacerdotes ministri Domini.
###### 10
Depopulata est regio; luxit humus, quoniam devastatum est triticum, defecit mustum, elanguit oleum.
###### 11
Confundemini, agricolae, ululate, vinitores, super frumento et hordeo, quia periit messis agri.
###### 12
Vinea exaruit, et ficus elanguit, malogranatum et palma et malum et omnia ligna agri aruerunt, quia evanuit gaudium a filiis hominum.
###### 13
Accingite vos et plangite, sacerdotes; ululate, ministri altaris. Ingredimini, cubate in sacco, ministri Dei mei, quoniam interiit de domo Dei vestri oblatio et libatio.
###### 14
Sanctificate ieiunium, vocate coetum, congregate senes, omnes habitatores terrae in domum Dei vestri, et clamate ad Dominum:
###### 15
“ Heu diei! Quia prope est dies Domini, et quasi vastitas a potente veniet.
###### 16
Numquid non coram oculis vestris alimenta perierunt, de domo Dei nostri laetitia et exsultatio?”.
###### 17
Computruerunt semina subtus glebas suas, demolita sunt horrea, dissipatae sunt apothecae, eo quod exaruit triticum.
###### 18
Quid ingemuit animal, perterrita sunt armenta boum, quia non est pascua eis? Sed et greges pecorum disperierunt.
###### 19
Ad te, Domine, clamo, quia ignis comedit pascua deserti, et flamma succendit omnia ligna agri.
###### 20
Sed et bestiae agri suspirant ad te, quoniam exsiccati sunt fontes aquarum, et ignis devoravit pascua deserti.
