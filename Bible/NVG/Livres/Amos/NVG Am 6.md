---
aliases : 
- Amos 6
- Amos 6
- Am 6
tags : 
- Bible/Am/6
- latin
cssclass : latin
---

# Amos 6

###### 1
Vae, qui tranquilli sunt in Sion et confidunt in monte Samariae; designati primitiae populorum, ad quos venit domus Israel!
###### 2
Transite in Chalanne et videte; et ite inde in Emath magnam et descendite in Geth Palaestinorum. Numquid meliores regnis istis vos, aut latior terminus eorum termino vestro est?
###### 3
Qui removetis diem malum et appropinquare facitis solium violentiae.
###### 4
Qui dormiunt in lectis eburneis, recumbentes in stratis suis, comedentes agnos de grege et vitulos de medio armenti;
###### 5
canentes ad vocem psalterii, sicut David excogitant sibi vasa cantici;
###### 6
bibentes vinum in phialis, optimis unguentis delibuti, et non sunt contristati super ruina Ioseph.
###### 7
Quapropter nunc migrabunt in capite transmigrantium, et auferetur factio lascivientium.
###### 8
Iuravit Dominus Deus in anima sua, dicit Dominus, Deus exercituum: “ Detestor ego superbiam Iacob et domos eius odi et tradam civitatem et plenitudinem eius ”.
###### 9
Quod si reliqui fuerint decem viri in domo una, et ipsi morientur;
###### 10
et tollet eum propinquus suus et comburet eum, ut efferat ossa de domo, et dicet ei, qui in penetralibus domus est: “ Numquid adhuc est penes te? ”. Et respondebit: “Non est”; et dicet ei: “Tace!”; non est qui recordetur nominis Domini.
###### 11
Quia ecce Dominus mandat et percutiet domum maiorem ruinis et domum minorem scissionibus.
###### 12
Numquid currunt in petris equi, aut aratur mare in bobus, quoniam convertistis in venenum iudicium et fructum iustitiae in absinthium?
###### 13
Qui laetantur pro Lodabar, qui dicunt: “ Numquid non in fortitudine nostra cepimus nobis Carnaim? ”.
###### 14
“ Ecce enim suscitabo super vos, domus Israel, dicit Dominus, Deus exercituum, gentem; et oppriment vos ab introitu Emath usque ad torrentem Arabae ”.
