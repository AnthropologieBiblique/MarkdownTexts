---
aliases : 
- Amos 5
- Amos 5
- Am 5
tags : 
- Bible/Am/5
- latin
cssclass : latin
---

# Amos 5

###### 1
Audite verbum istud, quod ego levo super vos, planctum, domus Israel:
###### 2
Cecidit, non adiciet ut resurgat virgo Israel; proiecta est in terram suam, non est qui suscitet eam.
###### 3
Quia haec dicit Dominus Deus: “ Urbs, de qua egrediebantur mille, relinquentur in ea centum; et de qua egrediebantur centum, relinquentur in ea decem pro domo Israel ”.
###### 4
Quia haec dicit Dominus domui Israel: “ Quaerite me et vivetis;
###### 5
et nolite quaerere Bethel et in Galgalam nolite intrare et in Bersabee nolite transire, quia Galgala captiva ducetur, et Bethel erit iniquitas ”.
###### 6
Quaerite Dominum et vivite; ne forte invadat sicut ignis domum Ioseph, et devoret, et non sit qui exstinguat Bethel.
###### 7
Qui convertunt in absinthium iudicium et iustitiam in terram deiciunt.
###### 8
Qui facit stellas Pliadis et Orionem et convertit in mane tenebras et diem in noctem obscurat; qui vocat aquas maris et effundit eas super faciem terrae; Dominus nomen eius.
###### 9
Qui micare facit vastitatem super robustum et vastitatem super arcem affert.
###### 10
Odio habuerunt corripientem in porta et loquentem perfecte abominati sunt.
###### 11
Idcirco, pro eo quod conculcastis pauperem et portionem frumenti abstulistis ab eo, domos quadro lapide aedificastis et non habitabitis in eis, vineas plantastis amantissimas et non bibetis vinum earum.
###### 12
Quia cognovi multa scelera vestra et fortia peccata vestra, opprimentes iustum, accipientes munus et pauperes deprimentes in porta.
###### 13
Ideo prudens in tempore illo tacet, quia tempus malum est.
###### 14
Quaerite bonum et non malum, ut vivatis, ita ut sit Dominus, Deus exercituum, vobiscum, sicut dixistis.
###### 15
Odite malum et diligite bonum et constituite in porta iudicium, si forte misereatur Dominus, Deus exercituum, reliquiis Ioseph.
###### 16
Propterea haec dicit Dominus, Deus exercituum, dominator: “ In omnibus plateis planctus, et in cunctis viis dicetur: “Vae, vae!”; et vocabunt agricolam ad luctum et ad planctum eos, qui sciunt lamentationem.
###### 17
Et in omnibus vineis erit luctus, quia pertransibo in medio tui ”, dicit Dominus.
###### 18
Vae desiderantibus diem Domini! Ad quid vobis dies Domini? Tenebrae et non lux.
###### 19
Quomodo si fugiat vir a facie leonis, et occurrat ei ursus; et ingrediatur domum et innitatur manu sua super parietem, et mordeat eum coluber.
###### 20
Numquid non tenebrae dies Domini et non lux? Et caligo sine splendore in ea?
###### 21
“ Odi, proieci festivitates vestras et non delector coetibus vestris.
###### 22
Quod si obtuleritis mihi holocautomata, oblationes vestras non suscipiam et sacrificia pinguium vestrorum non respiciam.
###### 23
Aufer a me tumultum carminum tuorum, et canticum lyrarum tuarum non audiam.
###### 24
Et affluat quasi aqua iudicium, et iustitia quasi torrens perennis.
###### 25
Numquid hostias et oblationes obtulistis mihi in deserto quadraginta annis, domus Israel?
###### 26
Et portastis Saccut regem vestrum, et Caivan, imagines vestras, sidus deorum vestrorum, quae fecistis vobis.
###### 27
Et migrare vos faciam trans Damascum ”, dicit Dominus; Deus exercituum nomen eius.
