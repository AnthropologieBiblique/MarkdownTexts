---
aliases : 
- 1 Paralipomenon 13
- 1 Chroniques 13
- 1 Ch 13
- 1 Chronicles 13
tags : 
- Bible/1Ch/13
- latin
cssclass : latin
---

# 1 Paralipomenon 13

###### 1
Iniit autem consilium David cum tribunis et centurionibus et universis principibus 
###### 2
et ait ad omnem coetum Israel: “ Si placet vobis, et a Domino Deo nostro egreditur sermo, quem loquor, mittamus ad fratres nostros reliquos in universas regiones Israel et ad sacerdotes et Levitas, qui habitant in suburbanis urbium, ut congregentur ad nos, 
###### 3
et reducamus arcam Dei nostri ad nos; non enim requisivimus eam in diebus Saul ”. 
###### 4
Et respondit universa multitudo, ut ita fieret; placuerat enim sermo omni populo. 
###### 5
Congregavit ergo David cunctum Israel a Sihor Aegypti usque ad introitum dum ingrediaris Emath, ut adduceret arcam Dei de Cariathiarim. 
###### 6
Et ascendit David et omnis Israel in Baala, in Cariathiarim, quae est in Iuda, ut afferrent inde arcam Dei Domini sedentis super cherubim, ubi invocatum est nomen eius. 
###### 7
Imposueruntque arcam Dei super plaustrum novum de domo Abinadab. Oza autem et Ahio minabant plaustrum. 
###### 8
Porro David et universus Israel ludebant coram Deo omni virtute in canticis et in citharis et psalteriis et tympanis et cymbalis et tubis.
###### 9
Cum autem pervenissent ad aream Chidon, tetendit Oza manum suam, ut sustentaret arcam; boves quippe lascivientes proruperunt. 
###### 10
Iratus est itaque Dominus contra Ozam et percussit eum, eo quod contigisset arcam; et mortuus est ibi coram Deo. 
###### 11
Contristatusque est David, eo quod dirupisset Dominus Ozam; et vocatus est locus ille Pharesoza (id est Diruptio Ozae) usque in praesentem diem. 
###### 12
Et timuit Deum tunc temporis dicens: “ Quomodo possum ad me introducere arcam Dei? ”. 
###### 13
Et ob hanc causam non eam adduxit ad se, hoc est in civitatem David, sed avertit in domum Obededom Getthaei. 
###### 14
Mansit ergo arca Dei apud domum Obededom tribus mensibus; et benedixit Dominus domui eius et omnibus quae habebat.
