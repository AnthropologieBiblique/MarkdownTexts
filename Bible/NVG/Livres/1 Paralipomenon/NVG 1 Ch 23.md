---
aliases : 
- 1 Paralipomenon 23
- 1 Chroniques 23
- 1 Ch 23
- 1 Chronicles 23
tags : 
- Bible/1Ch/23
- latin
cssclass : latin
---

# 1 Paralipomenon 23

###### 1
Igitur David senex et plenus dierum regem constituit Sa lomonem filium suum super Israel 
###### 2
et congregavit omnes principes Israel et sacerdotes atque Levitas.
###### 3
Numeratique sunt Levitae a triginta annis et supra, et inventa sunt triginta octo milia virorum. 
###### 4
“ Ex his, inquit, praesint ministerio domus Domini viginti quattuor milia, praepositi autem et iudices sex milia; 
###### 5
porro quattuor milia ianitores et totidem psaltae canentes Domino in organis, quae feci ad canendum ”.
###### 6
Et distribuit eos David per vices filiorum Levi Gerson videlicet et Caath et Merari.
###### 7
Filii Gerson: Ladan et Semei. 
###### 8
Filii Ladan: princeps Iahiel et Zetham et Ioel, tres. 
###### 9
Filii Semei: Salomith et Hoziel et Aran, tres; isti principes familiarum Ladan. 
###### 10
Porro filii Semei: Iahath et Ziza et Iehus et Beria; isti filii Semei, quattuor. 
###### 11
Erat autem Iahath prior, Ziza secundus; porro Iehus et Beria non habuerunt plurimos filios, et idcirco in una familia unaque domo computati sunt.
###### 12
Filii Caath: Amram et Isaar, Hebron et Oziel, quattuor. 
###### 13
Filii Amram: Aaron et Moyses. Separatusque est Aaron, ut sanctificaret sanctissima, ipse et filii eius in sempiternum, et adoleret Domino et serviret ei ac benediceret in nomine eius in perpetuum. 
###### 14
Moysi quoque hominis Dei filii annumerati sunt in tribu Levi. 
###### 15
Filii Moysi: Gersam et Eliezer. 
###### 16
Filii Gersam: Subael primus. 
###### 17
Fuerunt autem filii Eliezer: Rohobia primus, et non erant Eliezer filii alii; porro filii Rohobia multiplicati sunt nimis. 
###### 18
Filii Isaar: Salomoth primus. 
###### 19
Filii Hebron: Ieriau primus, Amarias secundus, Iahaziel tertius, Iecmaam quartus. 
###### 20
Filii Oziel: Micha primus, Iesia secundus.
###### 21
Filii Merari: Moholi et Musi. Filii Moholi: Eleazar et Cis; 
###### 22
mortuus est autem Eleazar et non habuit filios sed filias acceperuntque eas filii Cis fratres earum. 
###### 23
Filii Musi: Moholi et Eder et Ierimoth, tres.
###### 24
Hi filii Levi in familiis suis, principes familiarum per vices et numerum capitum singulorum, qui faciebant opera ministerii domus Domini a viginti annis et supra.
###### 25
Dixit enim David: “ Requiem dedit Dominus, Deus Israel, populo suo et habitat in Ierusalem usque in aeternum; 
###### 26
nec erit officii Levitarum, ut ultra portent tabernaculum et omnia vasa eius ad ministrandum. 
###### 27
Iuxta praecepta igitur David novissima, supputabitur numerus filiorum Levi a viginti annis et supra, 
###### 28
et erunt sub manu filiorum Aaron in cultum domus Domini pro atriis et exedris et in purificationem omnis rei sacrae et in ministerium templi Dei, 
###### 29
pro panibus propositionis et farina oblationis et laganis azymorum et pro sartagine et ad torrendum et super omne pondus atque mensuram. 
###### 30
Et stent mane ad confitendum et canendum Domino similiterque ad vesperam, 
###### 31
tam in oblatione holocaustorum Domini quam in sabbatis et calendis et sollemnitatibus reliquis, iuxta numerum et caeremonias uniuscuiusque rei iugiter coram Domino. 
###### 32
Et custodiant observationes tabernaculi conventus et ritum sanctuarii et observationem filiorum Aaron fratrum suorum, ut ministrent in domo Domini ”.
