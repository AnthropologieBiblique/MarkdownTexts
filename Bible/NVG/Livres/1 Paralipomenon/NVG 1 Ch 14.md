---
aliases : 
- 1 Paralipomenon 14
- 1 Chroniques 14
- 1 Ch 14
- 1 Chronicles 14
tags : 
- Bible/1Ch/14
- latin
cssclass : latin
---

# 1 Paralipomenon 14

###### 1
Misit quoque Hiram rex Tyri nuntios ad David et ligna cedrina et artifices parietum lignorumque, ut aedificarent ei domum. 
###### 2
Cognovitque David quod confirmasset eum Dominus in regem super Israel et sublevatum esset regnum suum propter populum eius Israel.
###### 3
Accepit quoque David alias uxores in Ierusalem genuitque filios et filias; 
###### 4
et haec nomina eorum, qui nati sunt ei in Ierusalem: Samua et Sobab, Nathan et Salomon, 
###### 5
Iebahar et Elisua et Eliphalet, 
###### 6
Noga quoque et Napheg et Iaphia, 
###### 7
Elisama et Beeliada et Eliphalet.
###### 8
Audientes autem Philisthim quod unctus esset David in regem super universum Israel, ascenderunt omnes, ut quaererent eum; quod cum audisset David, egressus est obviam eis. 
###### 9
Porro Philisthim venientes diffusi sunt in valle Raphaim. 
###### 10
Consuluitque David Deum dicens: “ Si ascendam contra Philisthaeos, et si trades eos in manu mea? ”. Et dixit ei Dominus: “ Ascende, et tradam eos in manu tua ”. 
###### 11
Cumque illi ascendissent in Baalpharasim, percussit eos ibi David et dixit: “ Dirupit Deus inimicos meos per manum meam sicut dirumpuntur aquae ”. Et idcirco vocatum est nomen loci illius Baalpharasim (id est Dominus diruptionum). 
###### 12
Dereliqueruntque ibi deos suos, quos David iussit exuri.
###### 13
Alia etiam vice Philisthim irruerunt et diffusi sunt in valle; 
###### 14
consuluitque rursum David Deum, et dixit ei Deus: “ Non ascendas post eos; circumdabis eos et venies contra illos ex adverso arborum celthium; 
###### 15
cumque audieris sonitum gradientis in cacumine arborum celthium, tunc egredieris ad bellum; egressus est enim Deus ante te, ut percutias castra Philisthim ”. 
###### 16
Fecit ergo David, sicut praeceperat ei Deus, et percussit castra Philisthinorum de Gabaon usque Gazer. 
###### 17
Divulgatumque est nomen David in universis regionibus, et Dominus dedit pavorem eius super omnes gentes.
