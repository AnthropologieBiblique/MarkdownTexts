---
aliases : 
- Psalmi 37 (36)
- Psaumes 37 (36)
- Ps 37 (36)
- Psalms 37 (36)
tags : 
- Bible/Ps/37_36
- latin
cssclass : latin
---

# Psalmi 37 (36)

###### 1
David. ALEPH. Noli aemulari in malignantibus neque zelaveris facientes iniquitatem,
###### 2
quoniam tamquam fenum velociter arescent et quemadmodum herba virens decident.
###### 3
BETH. Spera in Domino et fac bonitatem, et inhabitabis terram et pasceris in fide.
###### 4
Delectare in Domino, et dabit tibi petitiones cordis tui.
###### 5
GHIMEL. Committe Domino viam tuam et spera in eo, et ipse faciet;
###### 6
et educet quasi lumen iustitiam tuam et iudicium tuum tamquam meridiem.
###### 7
DALETH. Quiesce in Domino et exspecta eum; noli aemulari in eo, qui prosperatur in via sua, in homine, qui molitur insidias.
###### 8
HE. Desine ab ira et derelinque furorem, noli aemulari, quod vertit ad malum,
###### 9
quoniam qui malignantur, exterminabuntur, sustinentes autem Dominum ipsi hereditabunt terram.
###### 10
VAU. Et adhuc pusillum et non erit peccator, et quaeres locum eius et non invenies.
###### 11
Mansueti autem hereditabunt terram et delectabuntur in multitudine pacis.
###### 12
ZAIN. Insidiabitur peccator iusto et stridebit super eum dentibus suis.
###### 13
Dominus autem irridebit eum, quoniam prospicit quod veniet dies eius.
###### 14
HETH. Gladium evaginaverunt peccatores, intenderunt arcum suum, ut deiciant pauperem et inopem, ut trucident recte ambulantes in via.
###### 15
Gladius eorum intrabit in corda ipsorum, et arcus eorum confringetur.
###### 16
TETH. Melius est modicum iusto super divitias peccatorum multas,
###### 17
quoniam brachia peccatorum conterentur, confirmat autem iustos Dominus.
###### 18
IOD. Novit Dominus dies immaculatorum, et hereditas eorum in aeternum erit.
###### 19
Non confundentur in tempore malo et in diebus famis saturabuntur.
###### 20
CAPH. Quia peccatores peribunt, inimici vero Domini ut decor camporum deficient, quemadmodum fumus deficient.
###### 21
LAMED. Mutuatur peccator et non solvet, iustus autem miseretur et tribuet.
###### 22
Quia benedicti eius hereditabunt terram, maledicti autem eius exterminabuntur.
###### 23
MEM. A Domino gressus hominis confirmantur, et viam eius volet.
###### 24
Cum ceciderit, non collidetur, quia Dominus sustentat manum eius.
###### 25
NUN. Iunior fui et senui et non vidi iustum derelictum nec semen eius quaerens panem.
###### 26
Tota die miseretur et commodat, et semen illius in benedictione erit.
###### 27
SAMECH. Declina a malo et fac bonum, et inhabitabis in saeculum saeculi,
###### 28
quia Dominus amat iudicium et non derelinquet sanctos suos. AIN. Iniusti in aeternum disperibunt, et semen impiorum exterminabitur.
###### 29
Iusti autem hereditabunt terram et inhabitabunt in saeculum saeculi super eam.
###### 30
PHE. Os iusti meditabitur sapientiam, et lingua eius loquetur iudicium;
###### 31
lex Dei eius in corde ipsius, et non vacillabunt gressus eius.
###### 32
SADE. Considerat peccator iustum et quaerit mortificare eum;
###### 33
Dominus autem non derelinquet eum in manibus eius nec damnabit eum, cum iudicabitur illi.
###### 34
COPH. Exspecta Dominum et custodi viam eius, et exaltabit te, ut hereditate capias terram; cum exterminabuntur peccatores, videbis.
###### 35
RES. Vidi impium superexaltatum et elevatum sicut cedrum virentem;
###### 36
et transivi, et ecce non erat, et quaesivi eum, et non est inventus.
###### 37
SIN. Observa innocentiam et vide aequitatem, quoniam est posteritas homini pacifico.
###### 38
Iniusti autem disperibunt simul, posteritas impiorum exterminabitur.
###### 39
TAU. Salus autem iustorum a Domino, et protector eorum in tempore tribulationis.
###### 40
Et adiuvabit eos Dominus et liberabit eos et eruet eos a peccatoribus et salvabit eos, quia speraverunt in eo.
