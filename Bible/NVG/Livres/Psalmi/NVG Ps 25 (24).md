---
aliases : 
- Psalmi 25 (24)
- Psaumes 25 (24)
- Ps 25 (24)
- Psalms 25 (24)
tags : 
- Bible/Ps/25_24
- latin
cssclass : latin
---

# Psalmi 25 (24)

###### 1
David. ALEPH. Ad te, Domine, levavi animam meam,
###### 2
BETH. Deus meus, in te confido; non erubescam. Neque exsultent super me inimici mei,
###### 3
GHIMEL. etenim universi, qui sustinent te, non confundentur. Confundantur infideliter agentes propter vanitatem.
###### 4
DALETH. Vias tuas, Domine, demonstra mihi et semitas tuas edoce me.
###### 5
HE. Dirige me in veritate tua et doce me, quia tu es Deus salutis meae, VAU. et te sustinui tota die.
###### 6
ZAIN. Reminiscere miserationum tuarum, Domine, et misericordiarum tuarum, quoniam a saeculo sunt.
###### 7
HETH. Peccata iuventutis meae et delicta mea ne memineris; secundum misericordiam tuam memento mei tu, propter bonitatem tuam, Domine.
###### 8
TETH. Dulcis et rectus Dominus, propter hoc peccatores viam docebit;
###### 9
IOD. diriget mansuetos in iudicio, docebit mites vias suas.
###### 10
CAPH. Universae viae Domini misericordia et veritas custodientibus testamentum eius et testimonia eius.
###### 11
LAMED. Propter nomen tuum, Domine, propitiaberis peccato meo: multum est enim.
###### 12
MEM. Quis est homo, qui timet Dominum? Docebit eum viam, quam eligat.
###### 13
NUN. Anima eius in bonis demorabitur, et semen eius hereditabit terram.
###### 14
SAMECH. Familiariter aget Dominus cum timentibus eum, ut testamentum suum manifestet illis.
###### 15
AIN. Oculi mei semper ad Dominum, quoniam ipse evellet de laqueo pedes meos.
###### 16
PHE. Respice in me et miserere mei, quia unicus et pauper sum ego.
###### 17
SADE. Dilata angustias cordis mei et de necessitatibus meis erue me.
###### 18
Vide humilitatem meam et laborem meum et dimitte universa delicta mea.
###### 19
RES. Respice inimicos meos, quoniam multiplicati sunt et odio crudeli oderunt me.
###### 20
SIN. Custodi animam meam et erue me; non erubescam, quoniam speravi in te.
###### 21
TAU. Innocentia et aequitas custodiant me, quia sustinui te.
###### 22
PHE. Libera, Deus, Israel ex omnibus tribulationibus suis.
