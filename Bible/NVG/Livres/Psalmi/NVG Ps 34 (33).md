---
aliases : 
- Psalmi 34 (33)
- Psaumes 34 (33)
- Ps 34 (33)
- Psalms 34 (33)
tags : 
- Bible/Ps/34_33
- latin
cssclass : latin
---

# Psalmi 34 (33)

###### 1
David, quando se mente alienatum simulavit coram Abimelech et, ab illo dimissus, abiit.
###### 2
ALEPH. Benedicam Dominum in omni tempore, semper laus eius in ore meo.
###### 3
BETH. In Domino gloriabitur anima mea, audiant mansueti et laetentur.
###### 4
GHIMEL. Magnificate Dominum mecum, et exaltemus nomen eius in idipsum.
###### 5
DALETH. Exquisivi Dominum, et exaudivit me et ex omnibus terroribus meis eripuit me.
###### 6
HE. Respicite ad eum, et illuminamini, et facies vestrae non confundentur.
###### 7
ZAIN. Iste pauper clamavit, et Dominus exaudivit eum et de omnibus tribulationibus eius salvavit eum.
###### 8
HETH. Vallabit angelus Domini in circuitu timentes eum et eripiet eos.
###### 9
TETH. Gustate et videte quoniam suavis est Dominus; beatus vir, qui sperat in eo.
###### 10
IOD. Timete Dominum, sancti eius, quoniam non est inopia timentibus eum.
###### 11
CAPH. Divites eguerunt et esurierunt, inquirentes autem Dominum non deficient omni bono.
###### 12
LAMED. Venite, filii, audite me: timorem Domini docebo vos.
###### 13
MEM. Quis est homo, qui vult vitam, diligit dies, ut videat bonum? -
###### 14
NUN. Prohibe linguam tuam a malo, et labia tua, ne loquantur dolum.
###### 15
SAMECH. Diverte a malo et fac bonum, inquire pacem et persequere eam.
###### 16
AIN. Oculi Domini super iustos, et aures eius in clamorem eorum.
###### 17
PHE. Vultus autem Domini super facientes mala, ut perdat de terra memoriam eorum.
###### 18
SADE. Clamaverunt, et Dominus exaudivit et ex omnibus tribulationibus eorum liberavit eos.
###### 19
COPH. Iuxta est Dominus iis, qui contrito sunt corde, et confractos spiritu salvabit.
###### 20
RES. Multae tribulationes iustorum, et de omnibus his liberabit eos Dominus.
###### 21
SIN. Custodit omnia ossa eorum, unum ex his non conteretur.
###### 22
TAU. Interficiet peccatorem malitia; et, qui oderunt iustum, punientur.
###### 23
PHE. Redimet Dominus animas servorum suorum; et non punientur omnes, qui sperant in eo.
