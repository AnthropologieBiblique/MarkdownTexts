---
aliases : 
- Psalmi 10 (9B)
- Psaumes 10 (9B)
- Ps 10 (9B)
- Psalms 10 (9B)
tags : 
- Bible/Ps/10_9B
- latin
cssclass : latin
---

# Psalmi 10 (9B)

###### 1
LAMED. Ut quid, Domine, stas a longe, abscondis te in opportunitatibus, in tribulatione?
###### 2
Dum superbit, impius insequitur pauperem; comprehendantur in consiliis, quae cogitant.
###### 3
Quoniam gloriatur peccator in desideriis animae suae, et avarus sibi benedicit.
###### 4
NUN. Spernit Dominum peccator in arrogantia sua: “ Non requiret; non est Deus ”.
###### 5
Hae sunt omnes cogitationes eius; prosperantur viae illius in omni tempore. Excelsa nimis iudicia tua a facie eius; omnes inimicos suos aspernatur.
###### 6
Dixit enim in corde suo: “ Non movebor; in generationem et generationem ero sine malo ”.
###### 7
PHE. Cuius maledictione os plenum est et fraudulentia et dolo, sub lingua eius labor et nequitia.
###### 8
Sedet in insidiis ad vicos, in occultis interficit innocentem.
###### 9
SADE. Oculi eius in pauperem respiciunt; insidiatur in abscondito quasi leo in spelunca sua. Insidiatur, ut rapiat pauperem; rapit pauperem, dum attrahit in laqueum suum.
###### 10
Irruit et inclinat se, et miseri cadunt in fortitudine brachiorum eius.
###### 11
Dixit enim in corde suo: “ Oblitus est Deus; avertit faciem suam, non videbit in finem ”. -
###### 12
COPH. Exsurge, Domine Deus, exalta manum tuam, ne obliviscaris pauperum.
###### 13
Propter quid spernit impius Deum? Dixit enim in corde suo: “ Non requires ”.
###### 14
RES. Vidisti: tu laborem et dolorem consideras, ut tradas eos in manus tuas. Tibi derelictus est pauper, orphano tu factus es adiutor.
###### 15
SIN. Contere brachium peccatoris et maligni; quaeres peccatum illius et non invenies.
###### 16
Dominus rex in aeternum et in saeculum saeculi: perierunt gentes de terra illius.
###### 17
TAU. Desiderium pauperum exaudisti, Domine; confirmabis cor eorum, intendes aurem tuam
###### 18
iudicare pupillo et humili, ut non apponat ultra inducere timorem homo de terra.
