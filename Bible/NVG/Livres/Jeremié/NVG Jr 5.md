---
aliases : 
- Jeremié 5
- Jérémie 5
- Jr 5
- Jeremiah 5
tags : 
- Bible/Jr/5
- latin
cssclass : latin
---

# Jeremié 5

###### 1
Circuite vias Ierusalem et aspicite et considerate et quaerite in plateis eius, an inveniatis virum, an sit qui faciat iudicium et quaerentem fidem, et propitius ero ei.
###### 2
Quod si etiam “ Vivit Dominus! ” dixerint, certe falso iurabunt.
###### 3
Domine, nonne oculi tui respiciunt fidem? Percussisti eos, et non doluerunt, attrivisti eos, et renuerunt accipere disciplinam: induraverunt facies suas supra petram, noluerunt reverti.
###### 4
Ego autem dixi: “ Ecce pauperes illi stulte agunt, quia ignorant viam Domini, iudicium Dei sui.
###### 5
Ibo igitur ad optimates et loquar eis; ipsi enim noverunt viam Domini, iudicium Dei sui ”. Ecce hi simul confregerunt iugum, ruperunt vincula.
###### 6
Idcirco percussit eos leo de silva, lupus deserti vastabit eos, pardus vigilans super civitates eorum: omnis, qui egressus fuerit ex eis, lacerabitur, quia multiplicatae sunt praevaricationes eorum, confortatae sunt aversiones eorum. 
###### 7
“ Super quo propitius tibi esse potero? Filii tui dereliquerunt me et iuraverunt in his, qui non sunt dii; saturavi eos, et moechati sunt et in domum meretricis gregatim confluebant.
###### 8
Equi impinguati et admissarii facti sunt: unusquisque ad uxorem proximi sui hinniebat.
###### 9
Numquid super his non visitabo, dicit Dominus, et in gente tali non ulciscetur anima mea?
###### 10
Ascendite muros eius et dissipate, consummationem autem nolite facere; auferte propagines eius, quia non sunt Domini.
###### 11
Praevaricatione enim praevaricata est in me domus Israel et domus Iudae ”, ait Dominus.
###### 12
Negaverunt Dominum et dixerunt: “Non est ipse; neque veniet super nos malum, et gladium et famem non videbimus.
###### 13
Prophetae erunt in ventum, et responsum non est in eis. Haec ergo evenient illis ”.
###### 14
Propterea haec dicit Dominus, Deus exercituum: “ Quia locuti estis verbum istud, ecce ego do verba mea in ore tuo in ignem et populum istum in ligna, et vorabit eos.
###### 15
Ecce ego adducam super vos gentem de longinquo, domus Israel, ait Dominus, gentem robustam, gentem antiquam, gentem, cuius ignorabis linguam nec intelleges quid loquatur.
###### 16
Pharetra eius quasi sepulcrum patens universi fortes.
###### 17
Et comedet segetes tuas et panem tuum, devorabit filios tuos et filias tuas, comedet gregem tuum et armenta tua, comedet vineam tuam et ficum tuam; et conteret urbes munitas tuas, in quibus tu habes fiduciam, gladio.
###### 18
Verumtamen et in diebus illis, ait Dominus, non faciam in vobis consummationem ”.
###### 19
Quod si dixeritis: “ Quare fecit nobis Dominus Deus noster haec omnia? ”, dices ad eos: “ Sicut dereliquistis me et servistis diis alienis in terra vestra, sic servietis alienis in terra non vestra ”.
###### 20
Annuntiate hoc domui Iacob et auditum facite in Iuda dicentes:
###### 21
“ Audi, popule stulte, qui non habes cor, qui habentes oculos non vident, et aures et non audiunt.
###### 22
Numquid me non timebitis, ait Dominus, et a facie mea non trepidabitis? Qui posui arenam terminum mari, praeceptum sempiternum, quod non praeteribit; et commovebuntur et non poterunt, et intumescent fluctus eius, et non transibunt illud ”.
###### 23
Populo autem huic factum est cor contumax et rebelle; recesserunt et abierunt
###### 24
et non dixerunt in corde suo: “ Metuamus Dominum Deum nostrum, qui dat nobis pluviam temporaneam et serotinam in tempore suo, hebdomadas statutas messis custodientem nobis ”.
###### 25
Iniquitates vestrae declinaverunt haec, et peccata vestra prohibuerunt bonum a vobis,
###### 26
quia inventi sunt in populo meo impii, insidiantes quasi incurvati aucupes, laqueos ponentes ad capiendos viros.
###### 27
Sicut decipula plena avibus, sic domus eorum plenae dolo; ideo magnificati sunt et ditati,
###### 28
incrassati sunt et impinguati: et transgressi sunt terminos mali. Causam non iudicaverunt, causam pupilli, ut ipsi prospere agant, et iudicium pauperum non iudicaverunt.
###### 29
Numquid super his non visitabo, dicit Dominus, aut super gentem huiuscemodi non ulciscetur anima mea?
###### 30
Stupor et mirabilia facta sunt in terra:
###### 31
prophetae prophetabant mendacium, et sacerdotes applaudebant manibus suis, et populus meus dilexit talia. Quid igitur facietis in novissimo eius?
