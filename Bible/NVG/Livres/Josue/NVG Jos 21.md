---
aliases : 
- Josue 21
- Josué 21
- Jos 21
- Joshua 21
tags : 
- Bible/Jos/21
- latin
cssclass : latin
---

# Josue 21

###### 1
Accesseruntque principes familiarum Levi ad Eleazarum sacerdotem et Iosue filium Nun et ad duces cognationum per singulas tribus filiorum Israel 
###### 2
locutique sunt ad eos in Silo terrae Chanaan atque dixerunt: “ Dominus praecepit per manum Moysi, ut darentur nobis urbes ad habitandum et suburbana earum ad alenda iumenta ”. 
###### 3
Dederuntque filii Israel Levitis de possessionibus suis, iuxta imperium Domini, civitates illas et suburbana earum.
###### 4
Egressaque est sors in familias Caath: et acceperunt filii Aaron sacerdotis de tribubus Iudae et Simeon et Beniamin civitates tredecim. 
###### 5
Et reliqui filiorum Caath, id est Levitae, acceperunt de tribubus Ephraim et Dan et dimidia tribu Manasse civitates decem. 
###### 6
Porro filiis Gerson egressa est sors, ut acciperent de tribubus Issachar et Aser et Nephthali dimidiaque tribu Manasse in Basan civitates numero tredecim. 
###### 7
Et filiis Merari per cognationes suas de tribubus Ruben et Gad et Zabulon urbes duodecim. 
###### 8
Dederuntque filii Israel Levitis civitates illas et suburbana earum, sicut praecepit Dominus per manum Moysi, singulis sorte tribuentes.
###### 9
De tribubus filiorum Iudae et Simeon dederunt civitates, quarum ista sunt nomina, 
###### 10
filiis Aaron ex familiis Caath levitici generis — prima enim sors illis egressa est C: 
###### 11
Cariatharbe (id est civitas Arbe), patris Enac, quae vocatur Hebron, in monte Iudae et suburbana eius per circuitum. 
###### 12
Agros vero et villas eius dederant Chaleb filio Iephonne ad possidendum. 
###### 13
Dederunt ergo filiis Aaron sacerdotis Hebron confugii civitatem ac suburbana eius et Lobnam cum suburbanis suis 
###### 14
et Iether et Esthemo 
###### 15
et Helon et Dabir 
###### 16
et Ain et Iutta et Bethsames cum suburbanis suis: civitates novem de tribubus illis duabus. 
###### 17
De tribu autem Beniamin Gabaon et Gabaa 
###### 18
et Anathoth et Almath cum suburbanis suis: civitates quattuor.
###### 19
Omnes simul civitates filiorum Aaron sacerdotis tredecim cum suburbanis suis.
###### 20
Reliquis vero ex familiis filiorum Caath Levitis haec est data possessio: 
###### 21
de tribu Ephraim urbs confugii Sichem cum suburbanis suis in monte Ephraim et Gazer 
###### 22
et Cibsaim et Bethoron cum suburbanis suis: civitates quattuor. 
###### 23
De tribu quoque Dan Elthece et Gebbethon 
###### 24
et Aialon et Gethremmon cum suburbanis suis: civitates quattuor. 
###### 25
Porro de dimidia tribu Manasse Thanach et Gethremmon cum suburbanis suis: civitates duae. 
###### 26
Omnes civitates decem et suburbana earum datae sunt filiis Caath inferioris gradus.
###### 27
Filiis quoque Gerson levitici generis dederunt de dimidia tribu Manasse confugii civitatem Golan in Basan et Astharoth cum suburbanis suis: civitates duas. 
###### 28
Porro de tribu Issachar Cesion et Dabereth 
###### 29
et Iaramoth et Engannim cum suburbanis suis: civitates quattuor. 
###### 30
De tribu autem Aser Masal et Abdon 
###### 31
et Helcath et Rohob cum suburbanis suis: civitates quattuor. 
###### 32
De tribu quoque Nephthali civitas confugii Cedes in Galilaea et Ammothdor et Carthan cum suburbanis suis: civitates tres. 
###### 33
Omnes urbes familiarum Gerson tredecim cum suburbanis suis.
###### 34
Filiis autem Merari Levitis inferioris gradus per familias suas data est de tribu Zabulon Iecnaam et Cartha 
###### 35
et Remmon et Naalol: civitates quattuor cum suburbanis suis. 
###### 36
De tribu Ruben ultra Iordanem contra Iericho civitas refugii Bosor in solitudine planitiei et Iasa 
###### 37
et Cademoth et Mephaath: civitates quattuor cum suburbanis suis. 
###### 38
Et de tribu Gad civitas confugii Ramoth in Galaad et Mahanaim 
###### 39
et Hesebon et Iazer: civitates quattuor cum suburbanis suis. 
###### 40
Omnes urbes filiorum Merari per familias reliquas de cognationibus Levitarum duodecim.
###### 41
Itaque universae civitates Levitarum in medio possessionis filiorum Israel fuerunt quadraginta octo 
###### 42
cum suburbanis suis, singulae cum suburbanis suis in circuitu.
###### 43
Deditque Dominus Israeli omnem terram, quam traditurum se patribus eorum iuraverat, et possederunt illam atque habitaverunt in ea. 
###### 44
Deditque Dominus eis requiem secundum omnia, quae iuraverat patribus eorum, nullusque eis hostium resistere ausus est, sed cunctos in eorum dicionem redegit. 
###### 45
Ne unum quidem verbum bonum, quod locutus est ad domum Israel, irritum fuit, sed rebus expleta sunt omnia.
