---
aliases : 
- Leviticus 6
- Lévitique 6
- Lv 6
- Leviticus 6
tags : 
- Bible/Lv/6
- latin
cssclass : latin
---

# Leviticus 6

###### 1
Locutus est Dominus ad Moysen dicens: 
###### 2
“ Praecipe Aaron et filiis eius: Haec est lex holocausti: cremabitur in foco altaris tota nocte usque mane; ignis altaris in eo ardebit. 
###### 3
Vestietur sacerdos tunica et feminalibus lineis super verecunda sua; tolletque cineres, quos vorans ignis exussit, et ponet iuxta altare. 
###### 4
Porro spoliabitur prioribus vestimentis; indutusque aliis efferet cineres extra castra in locum mundum. 
###### 5
Ignis autem in altari semper ardebit, non exstinguetur, quem nutriet sacerdos subiciens ligna mane per singulos dies et, imposito holocausto, desuper adolebit adipes pacificorum. 
###### 6
Ignis est iste perpetuus, qui numquam deficiet in altari.
###### 7
Haec est lex sacrificii similae, quod offerent filii Aaron coram Domino et coram altare: 
###### 8
tollet sacerdos ex eo pugillum similae, quae conspersa est oleo, et totum tus, quod super similam positum est; adolebitque illud in altari in odorem suavissimum, memoriale Domino. 
###### 9
Reliquam autem partem similae comedet Aaron cum filiis suis, et panis absque fermento comedetur in loco sancto; in atrio tabernaculi conventus comedent illam. 
###### 10
Ideo autem non coquetur fermentata, quia ut partem eorum dedi illam ex incensis meis: sanctum sanctorum est, sicut sacrificium pro peccato atque pro delicto; 
###### 11
mares tantum stirpis Aaron comedent illud. Legitimum sempiternum est in generationibus vestris de incensis Domini; omnis, qui tetigerit illa, sanctificabitur ”.
###### 12
Et locutus est Dominus ad Moysen dicens: 
###### 13
“ Haec est oblatio Aaron et filiorum eius, quam offerre debent Domino in die unctionis ipsius: decimam partem ephi offerent similae in sacrificio sempiterno medium eius mane et medium vespere; 
###### 14
quae in sartagine oleo conspersa frigetur. Afferes eam calidam et offeres divisam minutatim, sacrificium in odorem suavissimum Domino. 
###### 15
Sacerdos unctus, qui patri iure successerit, faciet illud. Legitimum sempiternum: Domino tota cremabitur; 
###### 16
omne enim sacrificium similae sacerdotum igne consumetur, nec quisquam comedet ex eo ”.
###### 17
Locutus est Dominus ad Moysen dicens: 
###### 18
“ Loquere Aaron et filiis eius: Ista est lex sacrificii pro peccato: in loco, ubi mactatur holocaustum, mactabitur coram Domino: sanctum sanctorum est. 
###### 19
Sacerdos, qui offert, comedet illud in loco sancto, in atrio tabernaculi conventus. 
###### 20
Quidquid tetigerit carnes eius, sanctificabitur: si de sanguine illius vestis fuerit aspersa, lavabitur in loco sancto; 
###### 21
vas autem fictile, in quo coctum est, confringetur; quod si vas aeneum fuerit, defricabitur et lavabitur aqua. 
###### 22
Omnis masculus de genere sacerdotali vescetur carnibus eius, quia sanctum sanctorum est. 
###### 23
Omne autem sacrificium pro peccato, de cuius sanguine infertur in tabernaculum conventus ad expiandum in sanctuario, non comedetur, sed comburetur igni.
