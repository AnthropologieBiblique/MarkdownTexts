---
aliases : 
- Leviticus 9
- Lévitique 9
- Lv 9
- Leviticus 9
tags : 
- Bible/Lv/9
- latin
cssclass : latin
---

# Leviticus 9

###### 1
Facto autem octavo die, vocavit Moyses Aaron et filios eius ac maiores natu Israel dixitque ad Aaron: 
###### 2
“ Tolle de armento vitulum pro peccato et arietem in holocaustum, utrumque immaculatum, et affer illos coram Domino. 
###### 3
Et ad filios Israel loqueris: "Tollite hircum pro peccato et vitulum atque agnum anniculos et sine macula in holocaustum, 
###### 4
bovem et arietem pro pacificis, et immolate eos coram Domino, et sacrificium similae oleo conspersae: hodie enim Dominus apparebit vobis" ”.
###### 5
Tulerunt ergo cuncta, quae iusserat Moyses, ad ostium tabernaculi conventus; ubi, cum omnis coetus accessisset et staret coram Domino, 
###### 6
ait Moyses: “ Iste est sermo, quem praecepit Dominus: facite, et apparebit vobis gloria eius ”. 
###### 7
Dixit et ad Aaron: “ Accede ad altare et immola pro peccato tuo; offer holocaustum et expia te et populum. Et fac hostiam populi et expia eum, sicut praecepit Dominus ”.
###### 8
Statimque Aaron accedens ad altare immolavit vitulum pro peccato suo, 
###### 9
cuius sanguinem obtulerunt ei filii sui; in quo tinguens digitum tetigit cornua altaris et fudit residuum ad basim eius. 
###### 10
Adipemque et renunculos ac reticulum iecoris, quae sunt de sacrificio pro peccato, adolevit super altare, sicut praeceperat Dominus Moysi. 
###### 11
Carnes vero et pellem eius extra castra combussit igni.
###### 12
Immolavit et holocausti victimam; obtuleruntque ei filii sui sanguinem eius, quem fudit per altaris circuitum. 
###### 13
Ipsam etiam hostiam in frusta concisam cum capite ei obtulerunt, quae omnia super altare cremavit igni; 
###### 14
lavit quoque aqua intestina cruraque et adolevit super holocausto in altari.
###### 15
Et applicavit oblationem populi sumensque hircum pro peccato populi mactavit et obtulit in expiationem sicut priorem; 
###### 16
fecit quoque holocaustum secundum ritum 
###### 17
et addens sacrificium similae implevit manum ex illa et adolevit super altare praeter holocaustum matutinum.
###### 18
Immolavit et bovem atque arietem, hostias pacificas populi; obtuleruntque ei filii sui sanguinem, quem fudit super altare in circuitu. 
###### 19
Adipes autem bovis et caudam arietis renunculosque cum adipibus suis et reticulum iecoris 
###### 20
posuerunt super pectora; cumque cremati essent adipes in altari, 
###### 21
pectora eorum et armos dextros Aaron elevavit coram Domino, sicut praeceperat Moyses.
###### 22
Et elevans Aaron manus ad populum benedixit eis. Sicque, completis hostiis pro peccato et holocaustis et pacificis, descendit. 
###### 23
Ingressi autem Moyses et Aaron tabernaculum conventus et deinceps egressi benedixerunt populo. Apparuitque gloria Domini omni populo; 
###### 24
et ecce egressus ignis a Domino devoravit holocaustum et adipes, qui erant super altare. Quod cum vidissent turbae, exultaverunt ruentes in facies suas.
