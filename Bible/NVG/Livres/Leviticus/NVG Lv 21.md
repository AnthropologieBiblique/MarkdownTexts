---
aliases : 
- Leviticus 21
- Lévitique 21
- Lv 21
- Leviticus 21
tags : 
- Bible/Lv/21
- latin
cssclass : latin
---

# Leviticus 21

###### 1
Dixit quoque Dominus ad Moysen: “ Loquere ad sacer dotes filios Aaron et dices eis: Ne contaminetur sacerdos in mortibus civium suorum, 
###### 2
nisi tantum in consanguineis propinquis, id est super matre et patre et filio ac filia, fratre quoque 
###### 3
et sorore virgine propinqua, quae non est nupta viro; in ipsa contaminabitur. 
###### 4
Non contaminabitur ut maritus in cognatis suis, ne profanetur.
###### 5
Non radent caput nec barbam neque in carne sua facient incisuras. 
###### 6
Sancti erunt Deo suo et non polluent nomen eius: incensa enim Domini et panem Dei sui offerunt et ideo sancti erunt.
###### 7
Scortum et oppressam non ducent uxorem nec eam, quae repudiata est a marito, quia consecratus est Deo suo. 
###### 8
Et sanctificabis eum, quia panem Dei sui offert. Sit ergo sanctus tibi, quia ego sanctus sum, Dominus, qui sanctifico vos.
###### 9
Sacerdotis filia, si profanaverit se stupro, profanat nomen patris sui; flammis exuretur.
###### 10
Sacerdos maximus inter fratres suos, super cuius caput fusum est unctionis oleum, et cuius manus in sacerdotio consecratae sunt, vestitusque est sanctis vestibus, comam suam non excutiet, vestimenta non scindet 
###### 11
et ad omnem mortuum non ingredietur omnino; super patre quoque suo et matre non contaminabitur. 
###### 12
Nec egredietur de sanctuario, ne polluat sanctuarium Domini, quia consecratus est oleo unctionis Dei sui. Ego Dominus.
###### 13
Virginem ducet uxorem; 
###### 14
viduam et repudiatam et oppressam atque meretricem non accipiet, sed virginem de cognatis suis ducet uxorem. 
###### 15
Ne profanet stirpem suam inter cognatos suos, quia ego Dominus, qui sanctifico eum ”.
###### 16
Locutusque est Dominus ad Moysen dicens: 
###### 17
“ Loquere ad Aaron: Homo de semine tuo in generationibus suis, qui habuerit maculam, non accedet, ut offerat panem Dei sui; 
###### 18
quia quicumque habuerit maculam, non accedet: si caecus fuerit vel claudus, si mutilo naso vel deformis, 
###### 19
si fracto pede vel manu, 
###### 20
si gibbus, si pusillus, si albuginem habens in oculo, si iugem scabiem, si impetiginem in corpore vel contritos testiculos. 
###### 21
Omnis, qui habuerit maculam de semine Aaron sacerdotis, non accedet offerre incensa Domini nec panem Dei sui.
###### 22
Vescetur tamen pane Dei sui de sanctissimis et de sanctis. 
###### 23
Sed ad velum non ingrediatur nec accedat ad altare, quia maculam habet et contaminare non debet sanctuaria mea, quia ego Dominus, qui sanctifico ea ”.
###### 24
Locutus est ergo Moyses ad Aaron et filios eius et ad omnem Israel.
