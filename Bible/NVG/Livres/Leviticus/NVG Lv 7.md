---
aliases : 
- Leviticus 7
- Lévitique 7
- Lv 7
- Leviticus 7
tags : 
- Bible/Lv/7
- latin
cssclass : latin
---

# Leviticus 7

###### 1
Haec quoque est lex sacrificii pro delicto: sanctum sanctorum est, 
###### 2
idcirco, ubi immolatur holocaustum, mactabitur et victima pro delicto; sanguis eius per gyrum fundetur altaris. 
###### 3
Omnemque adipem offeret ex ea, caudam scilicet et adipem, qui operit vitalia, 
###### 4
duos renunculos et pinguedinem, quae super eos iuxta ilia est, reticulumque iecoris, quem iuxta renunculos, auferet; 
###### 5
et adolebit ea sacerdos super altare ut incensum Domino: sacrificium pro delicto est. 
###### 6
Omnis masculus de sacerdotali genere in loco sancto vescetur his carnibus, quia sanctum sanctorum est. 
###### 7
Sicut sacrificium pro peccato, ita et sacrificium pro delicto, utriusque hostiae lex una est; ad sacerdotem, qui eam obtulerit, pertinebit.
###### 8
Sacerdos, qui offert holocaustum cuiusdam viri, habebit pellem victimae, 
###### 9
et omne sacrificium similae, quod coquitur in clibano, et, quidquid in frixorio vel in sartagine praeparatur, eius erit sacerdotis, a quo offertur; 
###### 10
et omne sacrificium similae sive oleo conspersum sive aridum fuerit, cunctis filiis Aaron aequa mensura per singulos dividetur.
###### 11
Haec est lex hostiae pacificorum quae offertur Domino; 
###### 12
si pro gratiarum actione fuerit oblatio, offerent panes absque fermento conspersos oleo et lagana azyma uncta oleo coctamque similam ut collyridas olei admixtione conspersas, 
###### 13
panes quoque fermentatos cum hostia pacificorum pro gratiarum actione, 
###### 14
ex quibus unus offeretur munus Domino et erit sacerdotis, qui fundet hostiae sanguinem. 
###### 15
Cuius carnes eadem comedentur die, nec remanebit ex eis quidquam usque mane.
###### 16
Si voto vel sponte quisquam obtulerit hostiam, eadem similiter edetur die; sed et si quid in crastinum remanserit, vesci licitum est; 
###### 17
quidquid autem tertius invenerit dies, ignis absumet.
###### 18
Si quis de carnibus victimae pacificorum die tertio comederit, irrita fiet oblatio nec proderit offerenti; quin potius, quaecumque anima tali se edulio contaminarit, praevaricationis rea erit. 
###### 19
Caro, quae aliquid tetigerit immundum, non comedetur, sed comburetur igni; ceterum carne, qui fuerit mundus, vescetur. 
###### 20
Anima polluta, quae ederit de carnibus hostiae pacificorum, quae oblata est Domino, peribit de populis suis; 
###### 21
et, quae tetigerit immunditiam hominis vel iumenti, sive omnis rei abominabilis, quae polluere potest, et comederit de huiuscemodi carnibus, interibit de populis suis ”.
###### 22
Locutusque est Dominus ad Moysen dicens: 
###### 23
“ Loquere filiis Israel: Adipem bovis et ovis et caprae non comedetis. 
###### 24
Adipem cadaveris morticini et eius animalis, quod a bestia laceratum est, habebitis in usus varios, sed non comedetis. 
###### 25
Si quis adipem, qui offertur in incensum Domini, comederit, peribit de populo suo. 
###### 26
Sanguinem quoque omnis animalis non sumetis in cibo, tam de avibus quam de pecoribus; 
###### 27
omnis anima, quae ederit sanguinem, peribit de populis suis ”.
###### 28
Locutus est Dominus ad Moysen dicens: 
###### 29
“ Loquere filiis Israel: Qui offert victimam pacificorum Domino, afferat oblationem suam Domino de victima pacificorum. 
###### 30
Tenebit manibus incensa Domini, adipem scilicet et pectusculum afferet; pectusculum, ut elevetur coram Domino. 
###### 31
Et sacerdos adolebit adipem super altare; pectusculum autem erit Aaron et filiorum eius. 
###### 32
Armus quoque dexter de pacificorum hostiis cedet in munus sacerdotis. 
###### 33
Qui de filiis Aaron obtulerit sanguinem et adipem victimae pacificorum, ipse habebit armum dextrum in portione sua; 
###### 34
pectusculum enim elationis et armum donationis tuli a filiis Israel de hostiis eorum pacificis et dedi Aaron sacerdoti ac filiis eius, lege perpetua, ab omni populo Israel ”.
###### 35
Haec est portio Aaron et filiorum eius de incensis Domini die, qua applicavit eos, ut sacerdotio fungerentur; 
###### 36
et quae praecepit dari eis Dominus a filiis Israel die, qua unxit eos, religione perpetua in generationibus eorum.
###### 37
Ista est lex holocausti et oblationis similae et sacrificii pro peccato atque delicto et pro consecratione et pacificorum victimis, 
###### 38
quam constituit Dominus Moysi in monte Sinai, quando mandavit filiis Israel, ut offerrent oblationes suas Domino in deserto Sinai.
