---
aliases : 
- Leviticus 19
- Lévitique 19
- Lv 19
- Leviticus 19
tags : 
- Bible/Lv/19
- latin
cssclass : latin
---

# Leviticus 19

###### 1
Locutus est Dominus ad Moysen dicens: 
###### 2
“ Loquere ad omnem coetum filiorum Israel et dices ad eos: Sancti estote, quia sanctus sum ego, Dominus Deus vester.
###### 3
Unusquisque matrem et patrem suum timeat. Sabbata mea custodite. Ego Dominus Deus vester.
###### 4
Nolite converti ad idola nec deos conflatiles faciatis vobis. Ego Dominus Deus vester.
###### 5
Si immolaveritis hostiam pacificorum Domino, immolabitis eam ita ut sit vobis placabilis. 
###### 6
Eo die, quo fuerit immolata, comedetur et die altero; quidquid autem residuum fuerit in diem tertium, igne comburetur. 
###### 7
Si quid post biduum comestum fuerit, profanum erit neque acceptabile. 
###### 8
Qui manducaverit illud, portabit iniquitatem suam, quia sanctum Domini polluit, et peribit anima illa de populo suo.
###### 9
Cum messueris segetes terrae tuae, non tondebis usque ad marginem agri tui nec remanentes spicas colliges. 
###### 10
Neque in vinea tua racemos et grana decidentia congregabis, sed pauperibus et peregrinis carpenda dimittes. Ego Dominus Deus vester.
###### 11
Non facietis furtum. Non mentiemini, nec decipiet unusquisque proximum suum.
###### 12
Non periurabis in nomine meo nec pollues nomen Dei tui. Ego Dominus.
###### 13
Non facies calumniam proximo tuo nec spoliabis eum. Non morabitur merces mercennarii apud te usque mane.
###### 14
Non maledices surdo nec coram caeco pones offendiculum; sed timebis Deum tuum. Ego Dominus.
###### 15
Non facietis, quod iniquum est in iudicio. Non consideres personam pauperis nec honores vultum potentis. Iuste iudica proximo tuo. 
###### 16
Non eris criminator et susurro in populo tuo. Non stabis contra sanguinem proximi tui. Ego Dominus.
###### 17
Ne oderis fratrem tuum in corde tuo; argue eum, ne habeas super illo peccatum. 
###### 18
Non quaeres ultionem nec irasceris civibus tuis. Diliges proximum tuum sicut teipsum. Ego Dominus.
###### 19
Leges meas custodite. Iumenta tua non facies coire cum alterius generis animantibus. Agrum tuum non seres diverso semine. Veste, quae ex duobus texta est, non indueris.
###### 20
Homo, si dormierit cum muliere coitu seminis, quae sit ancilla destinata viro et tamen pretio non redempta nec libertate donata, vapulabunt ambo et non morientur, quia non fuit libera. 
###### 21
Et in sacrificium suum pro delicto offeret Domino ad ostium tabernaculi conventus arietem; 
###### 22
expiabitque eum sacerdos ariete a peccato eius coram Domino, et dimittetur ei peccatum, quod peccavit.
###### 23
Quando ingressi fueritis terram et plantaveritis omnimoda ligna pomifera, non auferetis praeputia eorum, id est poma, quae germinant; tribus annis erunt vobis immunda ut praeputia, nec edetis ex eis. 
###### 24
Quarto anno omnis fructus eorum sanctificabitur laudabilis Domino. 
###### 25
Quinto autem anno comedetis fructus eorum, ut augeatur vobis proventus eorum. Ego Dominus Deus vester.
###### 26
Non comedetis cum sanguine. Non augurabimini nec observabitis omina.
###### 27
Neque in rotundum attondebitis marginem comae nec truncabis barbam. 
###### 28
Et super mortuo non incidetis carnem vestram neque figuras aliquas in cute incidetis vobis. Ego Dominus.
###### 29
Ne polluas et prostituas filiam tuam, ne contaminetur terra et impleatur piaculo.
###### 30
Sabbata mea custodite et sanctuarium meum metuite. Ego Dominus.
###### 31
Non declinetis ad pythones nec ab hariolis aliquid sciscitemini, ut polluamini per eos. Ego Dominus Deus vester.
###### 32
Coram cano capite consurge et honora personam senis; et time Deum tuum. Ego Dominus.
###### 33
Si habitaverit tecum advena in terra vestra, non opprimetis eum; 
###### 34
sed sit inter vos quasi indigena, et diliges eum sicut teipsum: fuistis enim et vos advenae in terra Aegypti. Ego Dominus Deus vester.
###### 35
Nolite facere iniquum aliquid in iudicio, in regula, in pondere, in mensura. 
###### 36
Statera iusta, aequa pondera, iustum ephi aequumque hin sint vobis. Ego Dominus Deus vester, qui eduxi vos de terra Aegypti.
###### 37
Custodite omnia praecepta mea et universa iudicia et facite ea. Ego Dominus ”.
