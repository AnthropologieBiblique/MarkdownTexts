---
aliases : 
- Leviticus 4
- Lévitique 4
- Lv 4
- Leviticus 4
tags : 
- Bible/Lv/4
- latin
cssclass : latin
---

# Leviticus 4

###### 1
Locutusque est Dominus ad Moysen dicens: 
###### 2
“ Loquere filiis Israel: Anima cum peccaverit per ignorantiam et de universis mandatis Domini, quae praecepit ut non fierent, quippiam fecerit, 
###### 3
si sacerdos, qui est unctus, peccaverit, delinquere faciens populum, offeret pro peccato suo vitulum immaculatum Domino sacrificium pro peccato; 
###### 4
et adducet illum ad ostium tabernaculi conventus coram Domino ponetque manum super caput eius et immolabit eum coram Domino. 
###### 5
Hauriet quoque sacerdos unctus de sanguine vituli inferens illum in tabernaculum conventus; 
###### 6
cumque intinxerit digitum in sanguinem, asperget eo septies coram Domino contra velum sanctuarii; 
###### 7
ponetque de eodem sanguine super cornua altaris thymiamatis gratissimi coram Domino, quod est in tabernaculo conventus; omnem autem reliquum sanguinem fundet in basim altaris holocausti in introitu tabernaculi. 
###### 8
Et omnem adipem vituli pro peccato auferet tam eum, qui operit vitalia, quam omnem, qui vitalibus adhaeret, 
###### 9
duos renunculos et adipem, qui est super eos iuxta ilia, et reticulum iecoris, quem iuxta renunculos, auferet, 
###### 10
sicut aufertur de vitulo hostiae pacificorum; et adolebit ea sacerdos super altare holocausti. 
###### 11
Pellem vero et omnes carnes cum capite et pedibus et intestinis et fimo, 
###### 12
totum vitulum efferet extra castra in locum mundum, ubi cineres effundi solent; incendetque eum super lignorum struem igne: in loco effusorum cinerum cremabitur.
###### 13
Quod si omnis coetus Israel ignoraverit, et res abscondita fuerit ab oculis congregationis, feceritque quod contra mandatum Domini est et deliquerit, 
###### 14
et postea intellexerit peccatum suum, offeret congregatio vitulum pro peccato adducetque eum ad ostium tabernaculi conventus. 
###### 15
Et ponent seniores coetus populi manus super caput eius coram Domino, immolatoque vitulo in conspectu Domini, 
###### 16
inferet sacerdos, qui unctus est, de sanguine eius in tabernaculum conventus, 
###### 17
tincto digito aspergens septies contra velum; 
###### 18
ponetque de eodem sanguine in cornibus altaris, quod est coram Domino in tabernaculo conventus. Reliquum autem sanguinem fundet iuxta basim altaris holocaustorum, quod est in ostio tabernaculi conventus; 
###### 19
omnemque eius adipem tollet et adolebit super altare. 
###### 20
Sic faciens et de hoc vitulo quomodo fecit de vitulo pro peccato; sic faciet ei. Expiante eos sacerdote, propitius erit Dominus. 
###### 21
Ipsum autem vitulum efferet extra castra atque comburet sicut et priorem vitulum: sacrificium pro peccato est congregationis.
###### 22
Si peccaverit princeps et fecerit unum ex omnibus per ignorantiam, quod Domini Dei sui lege prohibetur, deliqueritque, 
###### 23
aut indicatum ei fuerit peccatum suum, offeret hostiam Domino hircum de capris immaculatum 
###### 24
ponetque manum suam super caput eius et immolabit eum in loco, ubi solet mactari holocaustum coram Domino: sacrificium pro peccato est. 
###### 25
Et tinguat sacerdos digitum in sanguine hostiae pro peccato ponetque super cornua altaris holocausti et reliquum fundet ad basim eius. 
###### 26
Adipem vero adolebit supra, sicut in victimis pacificorum fieri solet; expiabitque eum a peccato eius, ac dimittetur ei.
###### 27
Quod si peccaverit anima per ignorantiam de populo terrae, ut faciat quidquam ex his, quae Domini lege prohibentur, atque delinquat, 
###### 28
aut indicatum ei fuerit peccatum suum, offeret capram immaculatam; 
###### 29
ponetque manum super caput hostiae pro peccato et immolabit eam in loco holocausti. 
###### 30
Tolletque sacerdos de sanguine in digito suo et ponet super cornua altaris holocausti et reliquum fundet ad basim eius. 
###### 31
Omnem autem auferens adipem, sicut auferri solet de victimis pacificorum, adolebit super altare in odorem suavitatis Domino, expiabitque eum, et propitius erit Dominus.
###### 32
Sin autem de ovibus obtulerit victimam pro peccato, adducet agnam immaculatam; 
###### 33
ponet manum super caput eius et immolabit eam in loco, ubi solent holocaustorum caedi hostiae. 
###### 34
Sumetque sacerdos de sanguine eius digito suo et ponens super cornua altaris holocausti reliquum fundet ad basim eius. 
###### 35
Omnem quoque auferens adipem, sicut auferri solet adeps agni, qui immolatur pro pacificis, cremabit in altari super incensis Domini; expiabitque eum et peccatum eius, et dimittetur illi.
