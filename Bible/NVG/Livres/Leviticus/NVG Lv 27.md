---
aliases : 
- Leviticus 27
- Lévitique 27
- Lv 27
- Leviticus 27
tags : 
- Bible/Lv/27
- latin
cssclass : latin
---

# Leviticus 27

###### 1
Locutusque est Dominus ad Moysen dicens: 
###### 2
“ Loquere fi liis Israel et dices ad eos: Homo, qui votum fecerit et spoponderit Deo animas, sub aestimatione dabit pretium: 
###### 3
si fuerit masculus a vicesimo usque ad sexagesimum annum, dabit quinquaginta siclos argenti ad mensuram sanctuarii; 
###### 4
si mulier, triginta. 
###### 5
A quinto autem anno usque ad vicesimum masculus dabit viginti siclos, femina decem; 
###### 6
ab uno mense usque ad annum quintum pro masculo dabuntur quinque sicli, pro femina tres; 
###### 7
sexagenarius et ultra masculus dabit quindecim siclos, femina decem. 
###### 8
Si pauper fuerit et aestimationem reddere non valebit, sistet eum coram sacerdote, et quantum ille aestimaverit et viderit posse reddere, tantum dabit.
###### 9
Animal autem, quod immolari potest Domino, si quis voverit, sanctum erit 
###### 10
et mutari non poterit, id est nec melius malo nec peius bono. Quod si mutaverit, et ipsum quod mutatum est et illud pro quo mutatum est, consecratum erit Domino. 
###### 11
Animal immundum, quod immolari Domino non potest, si quis voverit, adducetur ante sacerdotem, 
###### 12
qui diiudicans utrum bonum an malum sit, sicut statuet pretium, sic erit. 
###### 13
Quod si redimere illud voluerit is qui offert, addet supra aestimationem quintam partem.
###### 14
Homo si voverit domum suam et sanctificaverit Domino, considerabit eam sacerdos utrum bona an mala sit, et iuxta pretium, quod ab eo fuerit constitutum, stabit. 
###### 15
Sin autem ille, qui voverat, voluerit redimere eam, dabit quintam partem aestimationis supra et habebit domum.
###### 16
Quod si agrum possessionis suae voverit et consecraverit Domino, iuxta mensuram sementis aestimabitur pretium: si triginta homer hordei seritur terra, quinquaginta siclis aestimabitur argenti. 
###### 17
Si statim ab anno iobelei voverit agrum, quanto valere potest, tanto aestimabitur. 
###### 18
Sin autem post aliquantum temporis, supputabit ei sacerdos pecuniam iuxta annorum, qui reliqui sunt, numerum usque ad iobeleum, et detrahetur ex pretio. 
###### 19
Quod si voluerit redimere agrum ille, qui voverat, addet quintam partem aestimatae pecuniae et possidebit eum. 
###### 20
Sin autem noluerit redimere, sed alteri cuilibet vendiderit, ultra redimi non poterit; 
###### 21
sed, cum iobelei venerit dies, sanctum erit Domino sicut ager anathematis; sacerdotis erit possessio eius. 
###### 22
Quod si agrum emptum, qui non est de possessione maiorum, sanctificare voluerit Domino, 
###### 23
supputabit ei sacerdos iuxta annorum numerum usque ad iobeleum pretium, quod dabit ille, qui voverat, in ipso die ut sanctum Domino. 
###### 24
In anno autem iobelei revertetur ager ad priorem dominum, qui vendiderat eum et habuerat in sortem possessionis suae.
###### 25
Omnis aestimatio siclo sanctuarii ponderabitur; siclus viginti gera habet.
###### 26
Primogenita, quae de animalibus ad Dominum pertinent, nemo sanctificare poterit et vovere: sive bos sive ovis fuerit, Domini sunt. 
###### 27
Quod si immundum est animal, redimet, qui obtulit, iuxta aestimationem et addet quintam partem pretii; si redimere noluerit, vendetur quanto fuerit.
###### 28
Omne anathema, quod aliquis vir consecrat Domino de omni possessione sua, sive homo fuerit sive animal sive ager, non veniet nec redimi poterit; quidquid semel fuerit consecratum, sanctum sanctorum erit Domino. 
###### 29
Et omnis homo, qui ut anathema offertur, non redimetur, sed morte morietur.
###### 30
Omnes decimae terrae sive de frugibus sive de pomis arborum Domini sunt, sanctum Domino. 
###### 31
Si quis autem voluerit redimere aliquid de decimis suis, addet quintam partem. 
###### 32
Omnes decimae boves et oves et caprae, quae sub pastoris virga transeunt, quidquid decimum venerit, erit sanctum Domino. 
###### 33
Non discernetur inter bonum et malum nec altero commutabitur; si quis mutaverit, et quod mutatum est et pro quo mutatum est, sanctum erit et non redimetur ”.
###### 34
Haec sunt praecepta, quae mandavit Dominus Moysi ad filios Israel in monte Sinai.
