---
aliases : 
- Leviticus 8
- Lévitique 8
- Lv 8
- Leviticus 8
tags : 
- Bible/Lv/8
- latin
cssclass : latin
---

# Leviticus 8

###### 1
Locutusque est Dominus ad Moysen dicens: 
###### 2
“ Tolle Aaron cum filiis suis, vestes eorum et unctionis oleum, vitulum pro peccato, duos arietes, canistrum cum azymis; 
###### 3
et congregabis omnem coetum ad ostium tabernaculi conventus ”. 
###### 4
Fecit Moyses, ut Dominus imperarat; congregatoque omni coetu ante fores tabernaculi conventus, 
###### 5
ait: “ Iste est sermo, quem iussit Dominus fieri ”.
###### 6
Statimque applicavit Aaron et filios eius. Cumque lavisset eos aqua, 
###### 7
vestivit pontificem subucula linea accingens eum balteo et induens tunica hyacinthina et desuper ephod imposuit, 
###### 8
quod astrinxit cingulo ephod firmiter; et imposuit ei pectorale, in quo dedit Urim et Tummim. 
###### 9
Cidari quoque texit caput et super eam contra frontem posuit laminam auream, diadema sanctum, sicut praeceperat Dominus Moysi.
###### 10
Tulit et unctionis oleum, quo levit habitaculum cum omni supellectili sua et sanctificavit ea. 
###### 11
Cumque de eo aspersisset altare septem vicibus, unxit illud et omnia vasa eius labrumque cum basi sua sanctificavit oleo. 
###### 12
Quod fundens super caput Aaron, unxit eum et consecravit; 
###### 13
filios quoque eius applicatos vestivit subuculis lineis et cinxit balteo imposuitque mitras, ut iusserat Dominus Moysi.
###### 14
Adduxit et vitulum pro peccato; cumque super caput eius posuissent Aaron et filii eius manus suas, 
###### 15
immolavit eum; et hauriens Moyses sanguinem tincto digito tetigit cornua altaris per gyrum et mundavit illud; fuditque reliquum sanguinem ad fundamenta eius et sanctificavit illud expiando. 
###### 16
Adipem autem, qui erat super vitalia, et reticulum iecoris duosque renunculos cum arvinulis suis adolevit super altare; 
###### 17
vitulum cum pelle, carnibus et fimo cremans extra castra, sicut praeceperat Dominus Moysi.
###### 18
Attulit et arietem in holocaustum, super cuius caput cum imposuissent Aaron et filii eius manus suas, 
###### 19
immolavit eum et fudit sanguinem eius per altaris circuitum. 
###### 20
Ipsumque arietem in frusta concidens, caput eius et artus et adipem adolevit igni; 
###### 21
lotis prius intestinis et pedibus, totumque simul arietem adolevit super altare, eo quod esset holocaustum suavissimi odoris, incensum Domino, sicut praeceperat Dominus Moysi.
###### 22
Attulit et arietem secundum in consecrationem sacerdotum; posueruntque super caput illius Aaron et filii eius manus suas. 
###### 23
Quem cum immolasset Moyses, sumens de sanguine tetigit extremum auriculae dextrae Aaron et pollicem manus eius dextrae, similiter et pedis. 
###### 24
Applicavit et filios Aaron; cumque de sanguine arietis immolati tetigisset extremum auriculae singulorum dextrae et pollices manus ac pedis dextri, reliquum fudit super altare per circuitum. 
###### 25
Tulitque adipem et caudam omnemque pinguedinem, quae operit intestina reticulumque iecoris, et duos renes cum adipibus suis et armo dextro. 
###### 26
Tollens autem de canistro azymorum, quod erat coram Domino, panem absque fermento et collyridam conspersam oleo laganumque posuit super adipes et armum dextrum, 
###### 27
tradens simul omnia super manus Aaron et filiorum eius. Qui, postquam levaverunt ea coram Domino, 
###### 28
rursum suscepta de manibus eorum adolevit in altari super holocausto, eo quod illa essent consecrationis oblatio, in odorem suavitatis: incensum erat Domino. 
###### 29
Tulit et pectusculum elevans illud coram Domino de ariete consecrationis in partem suam, sicut praeceperat Dominus Moysi. 
###### 30
Assumensque de unguento et sanguine, qui erat in altari, aspersit super Aaron et vestimenta eius et super filios illius ac vestes eorum.
###### 31
Cumque sanctificasset eos in vestitu suo, praecepit eis dicens: “ Coquite carnes ante fores tabernaculi et ibi comedite eas; panes quoque consecrationis edite, qui positi sunt in canistro, sicut mihi praeceptum est: "Aaron et filii eius comedent eos; 
###### 32
quidquid autem reliquum fuerit de carne et panibus, ignis absumet". 
###### 33
De ostio quoque tabernaculi conventus non exibitis septem diebus usque ad diem, quo complebitur tempus consecrationis vestrae; septem enim diebus finitur consecratio. 
###### 34
Sicut et impraesentiarum factum est, praecepit Dominus, ut fieret in expiationem eorum. 
###### 35
Die ac nocte manebitis in ostio tabernaculi conventus observantes observationem Domini, ne moriamini: sic enim mihi praeceptum est ”.
###### 36
Feceruntque Aaron et filii eius cuncta, quae locutus est Dominus per manum Moysi.
