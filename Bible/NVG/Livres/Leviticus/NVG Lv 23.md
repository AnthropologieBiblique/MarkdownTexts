---
aliases : 
- Leviticus 23
- Lévitique 23
- Lv 23
- Leviticus 23
tags : 
- Bible/Lv/23
- latin
cssclass : latin
---

# Leviticus 23

###### 1
Locutus est Dominus ad Moysen dicens: 
###### 2
“ Loquere filiis Israel et dices ad eos: Hae sunt feriae Domini, quas vocabitis conventus sanctos; hae sunt feriae meae.
###### 3
Sex diebus facietis opus; dies septimus sabbatum requiei est, conventus sanctus; omne opus non facietis; sabbatum est Domino in cunctis habitationibus vestris.
###### 4
Hae sunt ergo feriae Domini, conventus sancti, quas celebrare debetis temporibus suis.
###### 5
Mense primo, quarta decima die mensis, ad vesperum Pascha Domini est. 
###### 6
Et quinta decima die mensis huius sollemnitas Azymorum Domini est. Septem diebus azyma comedetis. 
###### 7
Die primo erit vobis conventus sanctus; omne opus servile non facietis in eo, 
###### 8
sed offeretis incensum Domino septem diebus. Die autem septimo erit conventus sanctus, nullumque servile opus facietis in eo ”.
###### 9
Locutusque est Dominus ad Moysen dicens: 
###### 10
“ Loquere filiis Israel et dices ad eos: Cum ingressi fueritis terram, quam ego dabo vobis, et messueritis segetem, feretis manipulum spicarum primitias messis vestrae ad sacerdotem, 
###### 11
qui elevabit fasciculum coram Domino, ut acceptabile sit pro vobis; altero die sabbati sanctificabit illum. 
###### 12
Atque in eodem die, quo manipulum consecrabitis, facietis agnum immaculatum anniculum in holocaustum Domino, 
###### 13
et oblationem cum eo duas decimas similae conspersae oleo in incensum Domino odoremque suavissimum et libamentum eius vini quartam partem hin. 
###### 14
Panem et grana tosta farrem recentem non comedetis ex segete usque ad diem, qua offeretis ex ea munus Deo vestro. Praeceptum est sempiternum generationibus vestris in cunctis habitaculis vestris.
###### 15
Numerabitis vobis ab altero die sabbati, in quo obtulistis manipulum elationis, septem hebdomadas plenas 
###### 16
usque ad alteram diem expletionis hebdomadae septimae, id est quinquaginta dies; et sic offeretis oblationem novam Domino 
###### 17
ex habitaculis vestris panes elationis duos de duabus decimis similae fermentatae, quos coquetis in primitias Domino; 
###### 18
offeretisque cum panibus septem agnos immaculatos anniculos et vitulum de armento unum et arietes duos, et erunt holocaustum Domino cum oblatione similae et libamentis suis in odorem suavissimum Domino. 
###### 19
Facietis et hircum in sacrificium pro peccato duosque agnos anniculos, hostias pacificorum. 
###### 20
Cumque elevaverit eos sacerdos cum panibus primitiarum coram Domino, cum duobus agnis sanctum erunt Domino in usum sacerdotis. 
###### 21
Et vocabitis hoc ipso die conventum, conventus sanctus erit vobis; omne opus servile non facietis in eo. Legitimum sempiternum erit in cunctis habitaculis generationibus vestris.
###### 22
Cum autem metatis segetem terrae vestrae, non secabis eam usque ad oram agri nec remanentes spicas colliges, sed pauperibus et peregrinis dimittes eas. Ego Dominus Deus vester ”.
###### 23
Locutusque est Dominus ad Moysen dicens: 
###### 24
“ Loquere filiis Israel: Mense septimo, prima die mensis, erit vobis requies, memoriale, clangentibus tubis, conventus sanctus. 
###### 25
Omne opus servile non facietis in eo et offeretis incensum Domino ”.
###### 26
Locutusque est Dominus ad Moysen dicens: 
###### 27
“ Attamen decimo die mensis huius septimi dies Expiationum est, conventus sanctus erit vobis; affligetisque animas vestras in eo et offeretis incensum Domino. 
###### 28
Omne opus non facietis in tempore diei huius, quia dies expiationum est in expiationem vestram coram Domino Deo vestro. 
###### 29
Omnis anima, quae afflicta non fuerit die hoc, peribit de populis suis; 
###### 30
et,quae operis quippiam fecerit die hac, delebo eam de populo suo. 
###### 31
Nihil ergo operis facietis in eo: legitimum sempiternum erit vestris generationibus in cunctis habitationibus vestris. 
###### 32
Sabbatum requietionis est vobis, et affligetis animas vestras; die nono mensis a vespero usque ad vesperum servabitis sabbatum vestrum ”.
###### 33
Et locutus est Dominus ad Moysen dicens: 
###### 34
“ Loquere filiis Israel: Quinto decimo die mensis huius septimi erit festum Tabernaculorum septem diebus Domino. 
###### 35
Die primo conventus sanctus, omne opus servile non facietis in eo; 
###### 36
septem diebus offeretis incensum Domino. Die octavo conventus sanctus erit vobis et offeretis incensum Domino; est enim coetus: omne opus servile non facietis.
###### 37
Hae sunt feriae Domini, quas vocabitis conventus sanctos, offeretisque in eis incensum Domino, holocausta et oblationes similae, sacrificia et libamenta iuxta ritum uniuscuiusque diei; 
###### 38
praeter sabbata Domini donaque vestra et omnia, quae offeretis ex voto vel quae sponte tribuetis Domino.
###### 39
Sed quinto decimo die mensis septimi, quando congregaveritis omnes fructus terrae, celebrabitis festum Domini septem diebus; die primo et die octavo erit requies. 
###### 40
Sumetisque vobis die primo fructus arboris pulcherrimos spatulasque palmarum et ramos ligni densarum frondium et salices de torrente et laetabimini coram Domino Deo vestro. 
###### 41
Celebrabitisque sollemnitatem eius septem diebus per annum: legitimum sempiternum erit generationibus vestris. Mense septimo festum celebrabitis 
###### 42
et habitabitis in umbraculis septem diebus; omnis, qui de genere est Israel, manebit in tabernaculis, 
###### 43
ut discant posteri vestri quod in tabernaculis habitare fecerim filios Israel, cum educerem eos de terra Aegypti. Ego Dominus Deus vester ”.
###### 44
Locutusque est Moyses super sollemnitatibus Domini ad filios Israel.
