---
aliases : 
- Leviticus 24
- Lévitique 24
- Lv 24
- Leviticus 24
tags : 
- Bible/Lv/24
- latin
cssclass : latin
---

# Leviticus 24

###### 1
Et locutus est Dominus ad Moysen dicens: 
###### 2
“ Praecipe fi liis Israel, ut afferant tibi oleum de olivis purissimum ac lucidum ad concinnandas lucernas candelabri iugiter. 
###### 3
Extra velum testimonii in tabernaculo conventus parabit illud Aaron a vespere usque ad mane coram Domino iugiter, ritu perpetuo in generationibus vestris. 
###### 4
Super candelabro mundissimo parabit lucernas semper in conspectu Domini.
###### 5
Accipies quoque similam et coques ex ea duodecim panes, qui singuli habebunt duas decimas, 
###### 6
quorum senos altrinsecus super mensam purissimam coram Domino statues. 
###### 7
Et pones super ambas strues tus lucidissimum, ut sit panis in memoriale, incensum Domino. 
###### 8
Per singula sabbata mutabuntur coram Domino suscepti a filiis Israel; foedus sempiternum. 
###### 9
Eruntque Aaron et filiorum eius, ut comedant eos in loco sancto, quia sanctum sanctorum est ei de incensis Domini; iure perpetuo ”.
###### 10
Ecce autem egressus filius mulieris Israelitis, quem pepererat de viro Aegyptio inter filios Israel, iurgatus est in castris cum viro Israelita. 
###### 11
Cumque blasphemasset nomen et maledixisset ei, adductus est ad Moysen; vocabatur autem mater eius Salomith filia Dabri de tribu Dan. 
###### 12
Miseruntque eum in custodiam, donec nossent quid iuberet Dominus. 
###### 13
Qui locutus est ad Moysen dicens: 
###### 14
“ Educ blasphemum extra castra, et ponant omnes, qui audierunt, manus suas super caput eius, et lapidet eum coetus universus. 
###### 15
Et ad filios Israel loqueris: Homo, qui maledixerit Deo suo, portabit peccatum suum; 
###### 16
et, qui blasphemaverit nomen Domini, morte moriatur: lapidibus opprimet eum omnis coetus, sive ille peregrinus sive civis fuerit. Qui blasphemaverit nomen Domini, morte moriatur.
###### 17
Qui percusserit et occiderit hominem, morte moriatur.
###### 18
Qui percusserit animal, reddet vicarium, id est animam pro anima.
###### 19
Qui irrogaverit maculam cuilibet civium suorum, sicut fecit, sic fiet ei: 
###### 20
fracturam pro fractura, oculum pro oculo, dentem pro dente restituet; qualem inflixerit maculam, talem sustinere cogetur.
###### 21
Qui percusserit iumentum, reddet aliud. Qui percusserit hominem, morietur. 
###### 22
Aequum iudicium sit inter vos, sive peregrinus sive civis peccaverit; quia ego sum Dominus Deus vester ”.
###### 23
Locutusque est Moyses ad filios Israel, et eduxerunt eum, qui blasphemaverat, extra castra, ac lapidibus oppresserunt. Feceruntque filii Israel, sicut praeceperat Dominus Moysi.
