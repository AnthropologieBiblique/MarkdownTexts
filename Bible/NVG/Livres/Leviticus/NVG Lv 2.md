---
aliases : 
- Leviticus 2
- LÃ©vitique 2
- Lv 2
- Leviticus 2
tags : 
- Bible/Lv/2
- latin
cssclass : latin
---

# Leviticus 2

###### 1
Anima cum obtulerit oblationem sacrificii farinae Domino, simila erit eius oblatio, fundetque super eam oleum et ponet tus 
###### 2
ac deferet ad filios Aaron sacerdotes, tolletque ex eo pugillum plenum similae et olei ac totum tus, et sacerdos adolebit memoriale super altare, incensum odoris suavissimi Domino. 
###### 3
Quod autem reliquum fuerit de sacrificio, erit Aaron et filiorum eius: sanctum sanctorum de incensis Domini.
###### 4
Cum autem obtuleris sacrificium similae coctum in clibano: de simila erunt panes, scilicet absque fermento conspersi oleo et lagana azyma oleo lita; 
###### 5
si oblatio tua fuerit de sartagine, simila erit, conspersa oleo et absque fermento; 
###### 6
divides eam minutatim et fundes super eam oleum: oblatio similae est. 
###### 7
Sin autem de frixorio fuerit sacrificium, aeque simila oleo conspergetur. 
###### 8
Et deferes oblationem ex his Domino factam tradens manibus sacerdotis, 
###### 9
qui afferet eam ad altare, tollet memoriale de sacrificio et adolebit super altare: incensum odoris suavissimi Domino. 
###### 10
Quidquid autem reliquum est, erit Aaron et filiorum eius: sanctum sanctorum de incensis Domini.
###### 11
Omnis oblatio similae, quam offeretis Domino, absque fermento fiet, quia nihil fermenti ac mellis adolebitis incensum Domino. 
###### 12
Primitias tantum eorum offeretis tamquam munera Domino; super altare vero non ponentur in odorem suavitatis.
###### 13
Quidquid obtuleris sacrificii, similae sale condies nec auferes sal foederis Dei tui de sacrificio tuo: in omni oblatione tua offeres sal.
###### 14
Sin autem obtuleris munus primarum frugum tuarum Domino, spicas tostas igni et grana fracta farris recentis offeres in sacrificium primarum frugum tuarum 
###### 15
fundens supra oleum et tus imponens: similae oblatio est. 
###### 16
De qua adolebit sacerdos tamquam memoriale partem farris fracti et olei ac totum tus.
