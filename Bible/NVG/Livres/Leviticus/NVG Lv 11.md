---
aliases : 
- Leviticus 11
- Lévitique 11
- Lv 11
- Leviticus 11
tags : 
- Bible/Lv/11
- latin
cssclass : latin
---

# Leviticus 11

###### 1
Locutus est Dominus ad Moysen et Aaron dicens: 
###### 2
“ Dicite filiis Israel: Haec sunt animalia, quae comedere debetis de cunctis animantibus terrae. 
###### 3
Omne, quod habet plene divisam ungulam et ruminat in pecoribus, comedetis. 
###### 4
Haec autem non comedetis ex ruminantibus vel dividentibus ungulam: camelum, quia ruminat quidem, sed non dividit ungulam, inter immunda reputabis; 
###### 5
hyracem, qui ruminat ungulamque non dividit, immundus est; 
###### 6
leporem quoque, nam et ipse ruminat, sed ungulam non dividit; 
###### 7
et suem, qui, cum ungulam plene dividat, non ruminat. 
###### 8
Horum carnibus non vescemini nec cadavera contingetis, quia immunda sunt vobis.
###### 9
Haec sunt, quae gignuntur in aquis et vesci licitum est: omne, quod habet pinnulas et squamas, tam in mari quam in fluminibus et torrentibus, comedetis. 
###### 10
Quidquid autem pinnulas et squamas non habet, reptilium vel quorumlibet aliorum animalium, quae in aquis moventur, abominabile vobis 
###### 11
et execrandum erit; carnes eorum non comedetis et morticina vitabitis. 
###### 12
Cuncta, quae non habent pinnulas et squamas in aquis, polluta erunt vobis.
###### 13
Haec sunt, quae de avibus comedere non debetis, et vitanda sunt vobis: aquilam et grypem et haliaeetum, 
###### 14
milvum ac vulturem iuxta genus suum 
###### 15
et omne corvini generis, 
###### 16
struthionem et noctuam et larum et accipitrem iuxta genus suum, 
###### 17
bubonem et mergulum et ibin, 
###### 18
cycnum et nyctocoracem et porphyrionem, 
###### 19
erodionem et charadrion iuxta genus suum, upupam quoque et vespertilionem.
###### 20
Omne de volucribus, quod reptat super quattuor pedes, abominabile erit vobis. 
###### 21
Quidquid autem ambulat quidem super quattuor pedes, sed habet longiora retro crura, per quae salit super terram, 
###### 22
comedere debetis; ut est bruchus in genere suo et attacus atque ophiomachus ac locusta, singula iuxta genus suum. 
###### 23
Quidquid autem ex volucribus reptantibus quattuor tantum habet pedes, execrabile erit vobis. 
###### 24
Et quicumque morticina eorum tetigerit, polluetur et erit immundus usque ad vesperum. 
###### 25
Et si necesse fuerit, ut portet quippiam horum mortuum, lavabit vestimenta sua et immundus erit usque ad solis occasum.
###### 26
Omne animal, quod habet quidem ungulam, sed non dividit eam nec ruminat, immundum erit vobis; et, qui tetigerit illud, contaminabitur. 
###### 27
Quod ambulat super plantas pedum ex cunctis animantibus, quae incedunt quadrupedia, immundum erit; qui tetigerit morticina eorum, polluetur usque ad vesperum. 
###### 28
Et, qui portaverit huiuscemodi cadavera, lavabit vestimenta sua et immundus erit usque ad vesperum; quia omnia haec immunda sunt vobis.
###### 29
Haec quoque inter polluta reputabuntur de his, quae reptant in terra: mustela et mus et lacerta iuxta genus suum, 
###### 30
mygale et testudo et stellio et talpa et chamaeleon: 
###### 31
omnia haec immunda sunt. Qui tetigerit morticina eorum, immundus erit usque ad vesperum; 
###### 32
et super quod ceciderit quidquam de morticinis eorum, polluetur tam vas ligneum et vestimentum quam pelles et cilicia, et in quocumque fit opus; tinguentur aqua et polluta erunt usque ad vesperum et postea munda. 
###### 33
Vas autem fictile, in quo horum quidquam intro ceciderit, polluetur et frangendum est. 
###### 34
Omnis cibus, quem comedetis, si fusa fuerit exinde super eum aqua, immundus erit; et omne liquens, quod bibitur de tali vase, immundum erit. 
###### 35
Et quidquid de morticinis istiusmodi ceciderit super illud, immundum erit; sive clibani sive chytropodes destruentur: immundi sunt et immundi erunt vobis. 
###### 36
Fontes tamen et cisternae et omnis aquarum congregatio munda erit. Qui vero morticinum eorum tetigerit, polluetur. 
###### 37
Si ceciderint super sementem, non polluent eam; 
###### 38
sin autem quispiam aqua sementem perfuderit, et postea morticinis tacta fuerit, immunda erit vobis.
###### 39
Si mortuum fuerit animal, quod licet vobis comedere, qui cadaver eius tetigerit, immundus erit usque ad vesperum; 
###### 40
et, qui comederit ex eo quippiam sive portaverit cadaver eius, lavabit vestimenta sua et immundus erit usque ad vesperum.
###### 41
Omne, quod reptat super terram, abominabile erit nec assumetur in cibum. 
###### 42
Quidquid super pectus et quidquid quadrupes graditur, vel multos habet pedes sive per humum trahitur, non comedetis, quia abominabile est. 
###### 43
Nolite contaminare animas vestras nec tangatis quidquam eorum, ne immundi sitis. 
###### 44
Ego enim sum Dominus Deus vester; sanctificamini et sancti estote, quoniam et ego sanctus sum. Ne polluatis animas vestras in omni reptili, quod movetur super terram. 
###### 45
Ego enim sum Dominus, qui eduxi vos de terra Aegypti, ut essem vobis in Deum: sancti eritis, quia et ego sanctus sum.
###### 46
Ista est lex animantium et volucrum et omnis animae viventis, quae movetur in aqua et reptat in terra, 
###### 47
ut differentias noveritis mundi et immundi, et sciatis quid comedere et quid respuere debeatis ”.
