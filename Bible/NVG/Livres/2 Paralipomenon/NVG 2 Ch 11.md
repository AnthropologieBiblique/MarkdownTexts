---
aliases : 
- 2 Paralipomenon 11
- 2 Chroniques 11
- 2 Ch 11
- 2 Chronicles 11
tags : 
- Bible/2Ch/11
- latin
cssclass : latin
---

# 2 Paralipomenon 11

###### 1
Venit autem Roboam in Ie rusalem et convocavit univer sam domum Iudae et Beniamin, centum octoginta milia electorum bellantium, ut dimicaret contra Israel et converteret ad se regnum suum. 
###### 2
Factusque est sermo Domini ad Semeiam hominem Dei dicens: 
###### 3
“ Loquere ad Roboam filium Salomonis regem Iudae et ad universum Israel, qui est in Iuda et Beniamin: 
###### 4
Haec dicit Dominus: Non ascendetis neque pugnabitis contra fratres vestros. Revertatur unusquisque in domum suam, quia mea hoc gestum est voluntate ”. Qui cum audissent sermonem Domini, reversi sunt nec perrexerunt contra Ieroboam.
###### 5
Habitavit autem Roboam in Ierusalem et aedificavit civitates muratas in Iuda. 
###### 6
Exstruxitque Bethlehem et Etam et Thecue, 
###### 7
Bethsur quoque et Socho et Odollam 
###### 8
necnon Geth et Maresa et Ziph, 
###### 9
sed et Aduram et Lachis et Azeca, 
###### 10
Saraa quoque et Aialon et Hebron, quae erant in Iuda et Beniamin civitates munitissimas.
###### 11
Cumque clausisset eas muris, posuit in eis principes ciborumque horrea et olei et vini. 
###### 12
Sed et in singulis urbibus fecit armamentarium scutorum et hastarum firmavitque eas summa diligentia et imperavit super Iudam et Beniamin.
###### 13
Sacerdotes autem et Levitae, qui erant in universo Israel, venerunt ad eum de cunctis sedibus suis. 
###### 14
Levitae relinquentes suburbana et possessiones suas transierunt ad Iudam et Ierusalem, eo quod abiecisset eos Ieroboam et posteri eius, ne sacerdotio Domini fungerentur. 
###### 15
Qui constituit sibi sacerdotes excelsorum et daemoniorum vitulorumque, quos fecerat. 
###### 16
Sed sequentes eos et de cunctis tribubus Israel quicumque dederant cor suum, ut quaererent Dominum, Deum Israel, venerunt Ierusalem ad immolandum victimas Domino, Deo patrum suorum. 
###### 17
Et roboraverunt regnum Iudae et confirmaverunt Roboam filium Salomonis per tres annos; ambulaverunt enim in viis David et Salomonis annis tantum tribus.
###### 18
Duxit autem Roboam uxorem Mahalath filiam Ierimoth filii David et Abihail filiae Eliab filii Isai, 
###### 19
quae peperit ei filios Iehus et Samariam et Zoom. 
###### 20
Post hanc quoque accepit Maacha filiam Absalom, quae peperit ei Abia et Ethai et Ziza et Salomith. 
###### 21
Amavit autem Roboam Maacha filiam Absalom super omnes uxores suas et concubinas; nam uxores decem et octo duxerat, concubinas autem sexaginta. Et genuit viginti octo filios et sexaginta filias. 
###### 22
Constituit vero in capite Abiam filium Maacha ducem super fratres suos; ipsum enim regem facere cogitabat. 
###### 23
Et sapienter filios suos dispersit in cunctis finibus Iudae et Beniamin in universis civitatibus muratis. Praebuitque eis escas plurimas et multas petivit uxores.
