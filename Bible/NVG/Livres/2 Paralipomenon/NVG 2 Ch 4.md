---
aliases : 
- 2 Paralipomenon 4
- 2 Chroniques 4
- 2 Ch 4
- 2 Chronicles 4
tags : 
- Bible/2Ch/4
- latin
cssclass : latin
---

# 2 Paralipomenon 4

###### 1
Fecit quoque altare aeneum viginti cubitorum longitudinis et viginti cubitorum latitudinis et decem cubitorum 
###### 2
altitudinis. Mare etiam fusile decem cubitis a labio usque ad labium rotundum per circuitum; quinque cubitos habebat altitudinis, et funiculus triginta cubitorum ambiebat gyrum eius. 
###### 3
Similitudo quoque boum erat subter illud, in circuitu circumdabant illud — decem cubitis — duobus versibus alvum maris circuibant boves fusiles in una fusione cum mari. 
###### 4
Et ipsum mare super duodecim boves impositum erat, quorum tres respiciebant aquilonem et alii tres occidentem, porro tres alii meridiem et tres, qui reliqui erant, orientem habentes mare superpositum; posteriora autem boum erant intrinsecus sub mari. 
###### 5
Porro vastitas eius habebat mensuram palmi, et labium illius erat quasi labium calicis vel repandi lilii; capiebatque tria milia batos.
###### 6
Fecit quoque luteres decem et posuit quinque a dextris et quinque a sinistris, ut lavarent in eis omnia, quae in holocaustum oblaturi erant; porro in mari sacerdotes lavabantur.
###### 7
Fecit autem et candelabra aurea decem secundum speciem, qua iussa erant fieri, et posuit ea in templo quinque a dextris et quinque a sinistris. 
###### 8
Necnon et mensas decem, et posuit eas in templo quinque a dextris et quinque a sinistris; phialas quoque aureas centum.
###### 9
Fecit etiam atrium sacerdotum et atrium grande et ostia in atrio, quae texit aere. 
###### 10
Porro mare posuit in latere dextro contra orientem ad meridiem.
###### 11
Fecit autem Hiram lebetes et vatilla et phialas et complevit omne opus regis Salomonis in domo Dei; 
###### 12
hoc est columnas duas et globos et capitella super caput columnarum duarum et serta duo, quae tegerent globos capitellorum; 
###### 13
malogranata quoque quadringenta et serta duo, ita ut bini ordines malogranatorum singulis sertis iungerentur, quae protegerent globos capitellorum columnarum. 
###### 14
Bases etiam fecit et luteres, quos superposuit basibus, 
###### 15
mare unum, boves quoque duodecim sub mari; 
###### 16
et lebetes et vatilla et fuscinulas: omnia vasa fecit regi Salomoni Hiram magister eius pro domo Domini ex aere mundissimo. 
###### 17
In regione Iordanis fudit ea rex in argillosa terra inter Succoth et Saredatha. 
###### 18
Fecitque Salomon multitudinem vasorum innumerabilem, ita ut ignoraretur pondus aeris.
###### 19
Fecitque Salomon omnia vasa domus Dei et altare aureum et mensas et super eas panes propositionis; 
###### 20
candelabra quoque cum lucernis suis, ut lucerent ante Dabir iuxta ritum, ex auro purissimo, 
###### 21
et florem et lucernas et forcipes aureos: omnia de auro perfectissimo facta sunt; 
###### 22
cultros quoque et phialas et sartagines et turibula ex auro purissimo. Et ostia templi interiora in sancta sanctorum et ostia templi forinsecus aurea.
