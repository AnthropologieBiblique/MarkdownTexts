---
aliases : 
- Proverbia 12
- Proverbes 12
- Pr 12
- Proverbs 12
tags : 
- Bible/Pr/12
- latin
cssclass : latin
---

# Proverbia 12

###### 1
Qui diligit disciplinam, diligit scientiam; qui autem odit increpationes, insipiens est.
###### 2
Qui bonus est, hauriet gratiam a Domino, virum autem versutum ipse condemnabit.
###### 3
Non roborabitur homo ex impietate, et radix iustorum non commovebitur.
###### 4
Mulier diligens corona est viro suo, et quasi putredo in ossibus eius, quae est inhonesta.
###### 5
Cogitationes iustorum iudicia, et consilia impiorum fraudulentia.
###### 6
Verba impiorum insidiantur sanguini, os iustorum liberabit eos.
###### 7
Subvertuntur impii et iam non sunt, domus autem iustorum permanebit.
###### 8
Ad doctrinam suam laudabitur vir; qui autem perversus corde est, patebit contemptui.
###### 9
Melior est pauper, qui ministrat sibi, quam gloriosus et indigens pane.
###### 10
Curat iustus iumentorum suorum animas, viscera autem impiorum crudelia.
###### 11
Qui operatur terram suam, satiabitur panibus; qui autem sectatur vana, vecors est.
###### 12
Desiderat impius laqueum pessimorum, radix autem iustorum proficiet.
###### 13
Propter peccata labiorum irretitur malus, effugiet autem iustus de angustia.
###### 14
De fructu oris sui unusquisque replebitur bonis, et iuxta opera manuum suarum retribuetur ei.
###### 15
Via stulti recta in oculis eius; qui autem sapiens est, audit consilia.
###### 16
Fatuus statim indicat iram suam, dissimulat autem iniuriam callidus.
###### 17
Qui spirat veritatem, index iustitiae est, testis autem mendax, fraudulentiae.
###### 18
Est qui temere loquitur et quasi gladio pungit, lingua autem sapientium sanitas est.
###### 19
Labium veritatis firmum erit in perpetuum, ad momentum autem lingua mendacii.
###### 20
Dolus in corde cogitantium mala; qui autem pacis ineunt consilia, sequitur eos gaudium.
###### 21
Nulla calamitas obveniet iusto, impii autem replebuntur malo.
###### 22
Abominatio est Domino labia mendacia, qui autem fideliter agunt, placent ei.
###### 23
Homo versutus celat scientiam, et cor insipientium provocat stultitiam.
###### 24
Manus fortium dominabitur, quae autem remissa est, tributis serviet.
###### 25
Maeror in corde viri humiliabit illum, et sermo bonus laetificabit eum.
###### 26
In rectum ducit amicum iustus, iter autem impiorum decipiet eos.
###### 27
Non assabit ignavia praedam suam, sed substantia pretiosa erit viro industrio.
###### 28
In semita iustitiae vita, est autem etiam iter apertum ad mortem.
