---
aliases : 
- Proverbia 16
- Proverbes 16
- Pr 16
- Proverbs 16
tags : 
- Bible/Pr/16
- latin
cssclass : latin
---

# Proverbia 16

###### 1
Hominis est animum praeparare, et Domini est responsio linguae.
###### 2
Omnes viae hominis purae sunt oculis eius, spirituum ponderator est Dominus.
###### 3
Revela Domino opera tua, et dirigentur cogitationes tuae.
###### 4
Universa secundum proprium finem operatus est Dominus; impium quoque ad diem malum.
###### 5
Abominatio Domini est omnis arrogans; manus in manu, non erit innocens.
###### 6
Misericordia et veritate redimitur iniquitas, et in timore Domini declinatur a malo.
###### 7
Cum placuerint Domino viae hominis, inimicos quoque eius convertet ad pacem.
###### 8
Melius est parum cum iustitia quam multi fructus sine aequitate.
###### 9
Cor hominis disponit viam suam, sed Domini est dirigere gressus eius.
###### 10
Divinatio in labiis regis, in iudicio non errabit os eius.
###### 11
Pondus et statera iusta Domini sunt, et opera eius omnes lapides sacculi.
###### 12
Abominantur reges agere impie, quoniam iustitia firmatur solium.
###### 13
Voluntas regum labia iusta; qui recta loquitur, diligetur.
###### 14
Indignatio regis nuntii mortis, et vir sapiens placabit eam.
###### 15
In lumine vultus regis vita, et voluntas eius quasi imber serotinus.
###### 16
Possidere sapientiam quanto melius est auro; et acquirere prudentiam pretiosius est argento.
###### 17
Semita iustorum declinare a malo; custos animae suae, qui servat viam suam.
###### 18
Contritionem praecedit superbia, et ante ruinam exaltatio spiritus.
###### 19
Melius est humiliari cum mitibus quam dividere spolia cum superbis.
###### 20
Eruditus in verbo reperiet bona; et, qui sperat in Domino, beatus est.
###### 21
Qui sapiens est corde, appellabitur prudens; et dulcedo labiorum addet doctrinam.
###### 22
Fons vitae eruditio possidentis; poena stultorum stultitia.
###### 23
Cor sapientis erudiet os eius et labiis eius addet doctrinam.
###### 24
Favus mellis composita verba, dulcedo animae et sanitas ossium.
###### 25
Est via, quae videtur homini recta, et novissima eius ducunt ad mortem.
###### 26
Anima laborantis laborat sibi, quia compulit eum os suum.
###### 27
Vir impius fodit malum, et in labiis eius quasi ignis ardens.
###### 28
Homo perversus suscitat lites, et mussitator separat familiares.
###### 29
Vir iniquus lactat amicum suum et ducit eum per viam non bonam.
###### 30
Qui attonitis oculis cogitat prava, comprimens labia sua perficit malum.
###### 31
Corona dignitatis canities, quae in viis iustitiae reperietur.
###### 32
Melior est patiens viro forti, et, qui dominatur animo suo, expugnatore urbium.
###### 33
Sortes mittuntur in sinum, sed a Domino temperantur.
