---
aliases : 
- Proverbia 29
- Proverbes 29
- Pr 29
- Proverbs 29
tags : 
- Bible/Pr/29
- latin
cssclass : latin
---

# Proverbia 29

###### 1
Vir, qui correptiones dura cervice contemnit, subito conteretur absque sanatione.
###### 2
In multiplicatione iustorum laetabitur vulgus; et in dominatione impii gemet populus.
###### 3
Vir, qui amat sapientiam, laetificat patrem suum; qui autem nutrit scorta, perdet substantiam.
###### 4
Rex in iustitia erigit terram; vir acceptor donorum destruet eam.
###### 5
Homo, qui blanditur amico suo, rete expandit gressibus eius.
###### 6
In peccato vir iniquus irretitur laqueo, et iustus exsultabit atque gaudebit.
###### 7
Novit iustus causam pauperum, impius ignorat scientiam.
###### 8
Homines pestilentes dissipant civitatem; sapientes vero avertunt furorem.
###### 9
Vir sapiens, si cum stulto iudicio contenderit, sive irascatur sive rideat, non inveniet requiem.
###### 10
Viri sanguinum oderunt simplicem; iusti autem quaerunt animam eius.
###### 11
Totum spiritum suum profert stultus; sapiens mitigat eum in posterum.
###### 12
Princeps, qui libenter audit verba mendacii, omnes ministros habet impios.
###### 13
Pauper et oppressor obviaverunt sibi, utriusque oculorum illuminator est Dominus.
###### 14
Rex, qui iudicat in veritate pauperes, thronus eius in aeternum firmabitur.
###### 15
Virga atque correptio tribuit sapientiam; puer autem, qui dimittitur voluntati suae, confundit matrem suam.
###### 16
In multiplicatione impiorum multiplicabuntur scelera, et iusti ruinas eorum videbunt.
###### 17
Erudi filium tuum, et refrigerabit te et dabit delicias animae tuae.
###### 18
Cum visio defecerit, dissipabitur populus; qui vero custodit legem, beatus est.
###### 19
Servus verbis non potest erudiri, quia intellegit et respondere contemnit.
###### 20
Vidisti hominem velocem ad loquendum? Magis illo spem habebit insipiens.
###### 21
Qui delicate a pueritia nutrit servum suum, postea sentiet eum contumacem.
###### 22
Vir iracundus provocat rixas; et, qui ad indignandum facilis est, erit ad peccandum proclivior.
###### 23
Superbia hominis humiliabit eum, et humilis spiritu suscipiet gloriam.
###### 24
Qui cum fure participat, odit animam suam; adiuramentum audit et non indicat.
###### 25
Timor hominis inducit laqueum; qui sperat in Domino, sublevabitur.
###### 26
Multi requirunt faciem principis; et iudicium a Domino egreditur singulorum.
###### 27
Abominantur iusti virum impium; et abominantur impii eos, qui recta sunt via.
