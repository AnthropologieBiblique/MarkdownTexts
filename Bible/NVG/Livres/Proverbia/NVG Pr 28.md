---
aliases : 
- Proverbia 28
- Proverbes 28
- Pr 28
- Proverbs 28
tags : 
- Bible/Pr/28
- latin
cssclass : latin
---

# Proverbia 28

###### 1
Fugit impius, nemine persequente; iustus autem quasi leo confidens.
###### 2
Propter peccata terrae multi principes eius; et propter hominem intellegentem et sapientem rectus ordo longior erit.
###### 3
Vir pauper et calumnians pauperes similis est imbri vehementi, in quo paratur fames.
###### 4
Qui derelinquunt legem, laudant impium; qui custodiunt, succenduntur contra eum.
###### 5
Viri mali non intellegunt iudicium; qui autem requirunt Dominum, animadvertunt omnia.
###### 6
Melior est pauper ambulans in simplicitate sua quam perversus in viis suis, quamquam dives.
###### 7
Qui custodit legem, filius sapiens est; qui autem comissatores pascit, confundit patrem suum.
###### 8
Qui coacervat divitias suas usuris et fenore, liberali in pauperes congregat eas.
###### 9
Qui declinat aures suas, ne audiat legem, oratio quoque eius erit exsecrabilis.
###### 10
Qui decipit iustos in via mala, in interitu suo corruet, et simplices possidebunt bona eius.
###### 11
Sapiens sibi videtur vir dives, pauper autem prudens scrutabitur eum.
###### 12
In exsultatione iustorum multa gloria est, et, cum exaltantur impii, abscondit se homo.
###### 13
Qui abscondit scelera sua, non prosperabit; qui autem confessus fuerit et reliquerit ea, misericordiam consequetur.
###### 14
Beatus homo, qui semper est pavidus; qui vero indurat cor suum, corruet in malum.
###### 15
Leo rugiens et ursus esuriens princeps impius super populum pauperem.
###### 16
Dux indigens prudentia multos opprimet; qui autem odit avaritiam, longi fient dies eius.
###### 17
Hominem, animae cuiusdam sanguine gravatum, si usque ad lacum fugerit, nemo sustineat.
###### 18
Qui ambulat simpliciter, salvus erit; qui perversis graditur viis, subito concidet.
###### 19
Qui operatur terram suam, satiabitur panibus; qui autem sectatur otium, replebitur egestate.
###### 20
Vir fidelis multum laudabitur; qui autem festinat ditari, non erit innocens.
###### 21
Qui dignoscit in iudicio faciem, non benefacit; et pro buccella panis praevaricatur homo.
###### 22
Festinat ditari vir invidus, ignorat quod egestas superveniet ei.
###### 23
Qui corripit hominem, gratiam postea inveniet magis quam ille, qui lingua blanditur.
###### 24
Qui abripit aliquid a patre suo et a matre et dicit: “ Hoc non est peccatum ”, particeps homicidae est.
###### 25
Qui desiderium dilatat, iurgia concitat; qui vero sperat in Domino, impinguabitur.
###### 26
Qui confidit in corde suo, stultus est; qui autem graditur sapienter, ipse salvabitur.
###### 27
Qui dat pauperi, non indigebit; qui autem occultat oculos, abundabit maledictis.
###### 28
Cum surrexerint impii, abscondentur homines; cum illi perierint, multiplicabuntur iusti.
