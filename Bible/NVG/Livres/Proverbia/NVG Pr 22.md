---
aliases : 
- Proverbia 22
- Proverbes 22
- Pr 22
- Proverbs 22
tags : 
- Bible/Pr/22
- latin
cssclass : latin
---

# Proverbia 22

###### 1
Melius est nomen bonum quam divitiae multae, super argentum et aurum gratia bona.
###### 2
Dives et pauper obviaverunt sibi: utriusque operator est Dominus.
###### 3
Callidus vidit malum et abscondit se; simplices pertransierunt et afflicti sunt damno.
###### 4
Praemium modestiae timor Domini, divitiae et gloria et vita.
###### 5
Spinae et laquei in via perversi, custos autem animae suae longe recedit ab eis.
###### 6
Institue adulescentem iuxta viam suam; etiam cum senuerit, non recedet ab ea.
###### 7
Dives pauperibus imperat; et, qui accipit mutuum, servus est fenerantis.
###### 8
Qui seminat iniquitatem, metet mala et virga irae suae consummabitur.
###### 9
Qui bono oculo est, benedicetur, de panibus enim suis dedit pauperi.
###### 10
Eice derisorem, et exibit cum eo iurgium; cessabuntque causae et contumeliae.
###### 11
Qui diligit cordis munditiam, propter gratiam labiorum suorum habebit amicum regem.
###### 12
Oculi Domini custodiunt scientiam, et supplantantur verba iniqui.
###### 13
Dicit piger: “ Leo est foris, in medio platearum occidendus sum ”.
###### 14
Fovea profunda os alienae; cui iratus est Dominus, incidet in eam.
###### 15
Stultitia colligata est in corde pueri, et virga disciplinae fugabit eam.
###### 16
Opprimis pauperem? Ipse augebit divitias suas. Donas ditiori? Ipse egebis.
###### 17
Inclina aurem tuam et audi verba sapientium, appone autem cor ad doctrinam meam,
###### 18
quia pulchra erunt, cum servaveris ea in ventre tuo, et redundabunt in labiis tuis.
###### 19
Ut sit in Domino fiducia tua, ostendi ea tibi hodie.
###### 20
Nonne descripsi ea tibi nudiustertius in cogitationibus et scientia,
###### 21
ut ostenderem tibi firmitatem verborum veritatis, ut respondeas illi, qui misit te?
###### 22
Non facias violentiam pauperi, quia pauper est, neque conteras egenum in porta,
###### 23
quia iudicabit Dominus causam eorum, et anima spoliabit spoliatores.
###### 24
Noli esse amicus homini iracundo neque ambules cum viro furioso,
###### 25
ne forte discas semitas eius et sumas scandalum animae tuae.
###### 26
Noli esse cum his, qui iungunt manus suas et qui vades se offerunt pro debitis:
###### 27
si enim non habes unde restituas, quid causae est ut tollat lectum tuum subter te?
###### 28
Ne transferas terminos antiquos, quos posuerunt patres tui.
###### 29
Vidisti virum velocem in opere suo: coram regibus stabit nec erit ante ignobiles.
