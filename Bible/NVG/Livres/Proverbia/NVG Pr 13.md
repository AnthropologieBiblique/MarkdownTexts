---
aliases : 
- Proverbia 13
- Proverbes 13
- Pr 13
- Proverbs 13
tags : 
- Bible/Pr/13
- latin
cssclass : latin
---

# Proverbia 13

###### 1
Filius sapiens disciplina patris; qui autem illusor est, non audit, cum arguitur.
###### 2
De fructu oris sui homo satiabitur bonis, anima autem praevaricatorum violentia.
###### 3
Qui custodit os suum, custodit animam suam; qui autem incautus est eloquio, ruina est ei.
###### 4
Vult et non habet piger, anima autem operantium impinguabitur.
###### 5
Verbum mendax iustus detestabitur, impius autem confundit et dehonestat.
###### 6
Iustitia custodit innocentem in via, impietas autem peccatorem supplantat.
###### 7
Est qui quasi dives habetur, cum nihil habeat; et est qui quasi pauper, cum in multis divitiis sit.
###### 8
Redemptio animae viri divitiae suae; qui autem pauper est, increpationem non sustinet.
###### 9
Lux iustorum laetificat, lucerna autem impiorum exstinguetur.
###### 10
Inter superbos tantum iurgia sunt, et apud humiles sapientia.
###### 11
Substantia festinata minuetur; qui autem colligit manu, multiplicat.
###### 12
Spes, quae differtur, affligit animam, lignum vitae desiderium veniens.
###### 13
Qui contemnit verbum, ipse se obligat; qui autem timet praeceptum, retribuetur ei.
###### 14
Lex sapientis fons vitae, ut declinet a laqueis mortis.
###### 15
Intellegentia bona dabit gratiam, in itinere infidelium vorago.
###### 16
Omnis astutus agit cum consilio; qui autem fatuus est, aperit stultitiam.
###### 17
Nuntius impius cadet in malum, legatus autem fidelis sanitas.
###### 18
Egestas et ignominia ei, qui deserit disciplinam; qui autem acquiescit arguenti, glorificabitur.
###### 19
Desiderium, si compleatur, delectat animam; detestantur stulti fugere mala.
###### 20
Qui cum sapientibus graditur, sapiens erit; amicus stultorum malus efficietur.
###### 21
Peccatores persequitur malum, et iustis retribuentur bona.
###### 22
Bonus relinquit heredes filios et nepotes; et custoditur iusto substantia peccatoris.
###### 23
Multi cibi in novalibus pauperum, et est qui perit, deficiente iudicio.
###### 24
Qui parcit virgae, odit filium suum; qui autem diligit illum, instanter erudit.
###### 25
Iustus comedit et replet animam suam, venter autem impiorum insaturabilis.
