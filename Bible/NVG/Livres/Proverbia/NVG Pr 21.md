---
aliases : 
- Proverbia 21
- Proverbes 21
- Pr 21
- Proverbs 21
tags : 
- Bible/Pr/21
- latin
cssclass : latin
---

# Proverbia 21

###### 1
Sicut rivi aquarum cor regis in manu Domini: quocumque voluerit, inclinabit illud.
###### 2
Omnis via viri recta sibi videtur; appendit autem corda Dominus.
###### 3
Facere misericordiam et iudicium magis placet Domino quam victimae.
###### 4
Exaltatio oculorum et dilatatio cordis, lucerna impiorum: peccatum.
###### 5
Cogitationes sollertis semper in abundantiam; omnis autem festinus semper in egestate est.
###### 6
Qui congregat thesauros lingua mendacii, vento impingetur ad laqueos mortis.
###### 7
Violentia impiorum detrahet eos, quia noluerunt facere iudicium.
###### 8
Perversa via viri aliena est; qui autem mundus est, rectum opus eius.
###### 9
Melius est sedere in angulo domatis quam cum muliere litigiosa et in domo communi.
###### 10
Anima impii desiderat malum; non miserebitur proximo suo.
###### 11
Multato derisore sapientior erit parvulus; et, si instruatur sapiens, sumet scientiam.
###### 12
Excogitat Iustus de domo impii, ut praecipitet impios in malum.
###### 13
Qui obturat aurem suam ad clamorem pauperis, et ipse clamabit, et non exaudietur.
###### 14
Munus absconditum exstinguit iras, et donum in sinu indignationem maximam.
###### 15
Gaudium iusto est facere iudicium, et ruina operantibus iniquitatem.
###### 16
Vir, qui erraverit a via prudentiae, in coetu umbrarum commorabitur.
###### 17
Qui diligit convivia, in egestate erit; qui amat vinum et pinguia, non ditabitur.
###### 18
Redemptio pro iusto impius, et pro rectis iniquus.
###### 19
Melius est habitare in terra deserta quam cum muliere rixosa et iracunda.
###### 20
Thesaurus desiderabilis et pinguis in habitaculo sapientis, et imprudens homo dissipabit illum.
###### 21
Qui sequitur iustitiam et misericordiam, inveniet vitam et iustitiam et gloriam.
###### 22
Civitatem fortium ascendit sapiens et destruit robur fiduciae eius.
###### 23
Qui custodit os suum et linguam suam, custodit ab angustiis animam suam.
###### 24
Superbus et arrogans vocatur derisor, qui operatur in ira superbiae.
###### 25
Desideria occidunt pigrum; noluerunt enim quidquam manus eius operari:
###### 26
tota die concupiscit et desiderat; qui autem iustus est, tribuet et non parcit.
###### 27
Hostiae impiorum abominabiles, eo magis quia offeruntur ex scelere.
###### 28
Testis mendax peribit; vir oboediens loquetur in victoriam.
###### 29
Vir impius obfirmat vultum suum; qui autem rectus est, corrigit viam suam.
###### 30
Non est sapientia, non est prudentia, non est consilium contra Dominum.
###### 31
Equus paratur ad diem belli, Dominus autem salutem tribuit.
