---
aliases : 
- Proverbia 14
- Proverbes 14
- Pr 14
- Proverbs 14
tags : 
- Bible/Pr/14
- latin
cssclass : latin
---

# Proverbia 14

###### 1
Sapientia mulierum aedificat domum suam, insipientia eam manibus destruet.
###### 2
Ambulans recto itinere timet Deum; despicit illum, qui infami graditur via.
###### 3
In ore stulti virga superbiae, labia autem sapientium custodiunt eos.
###### 4
Ubi non sunt boves, praesepe vacuum est; plurimae autem segetes in fortitudine bovis.
###### 5
Testis fidelis non mentitur, profert autem mendacium dolosus testis.
###### 6
Quaerit derisor sapientiam et non invenit; doctrina prudentibus facilis.
###### 7
Cede coram viro stulto, quia nescies labia prudentiae.
###### 8
Sapientia callidi est intellegere viam suam, et imprudentia stultorum errans.
###### 9
Stulti parvipendent peccatum, et inter iustos morabitur gratia.
###### 10
Cor novit amaritudinem animae suae, in gaudio eius non miscebitur extraneus.
###### 11
Domus impiorum delebitur, tabernacula vero iustorum germinabunt.
###### 12
Est via, quae videtur homini recta, novissima autem eius deducunt ad mortem.
###### 13
Etiam in risu cor dolore miscebitur, et extrema gaudii luctus occupat.
###### 14
Viis suis replebitur stultus, et super eum erit vir bonus.
###### 15
Simplex credit omni verbo, astutus considerat gressus suos.
###### 16
Sapiens timet et declinat a malo, stultus transilit et confidit.
###### 17
Impatiens operabitur stultitiam, et vir versutus odiosus est.
###### 18
Possidebunt simplices stultitiam, et astuti coronabuntur scientia.
###### 19
Procumbunt mali ante bonos, et impii ante portas iustorum.
###### 20
Etiam proximo suo pauper odiosus erit, amici vero divitum multi.
###### 21
Qui despicit proximum suum, peccat; qui autem miseretur pauperis, beatus erit.
###### 22
Nonne errant, qui operantur malum? Misericordia et veritas iis, qui praeparant bona.
###### 23
In omni labore erit abundantia; verbum autem labiorum tendit tantummodo ad egestatem.
###### 24
Corona sapientium divitiae eorum, fatuitas stultorum fatuitas est.
###### 25
Liberat animas testis fidelis, et profert mendacia versipellis.
###### 26
In timore Domini fiducia fortis, et filiis eius erit spes.
###### 27
Timor Domini fons vitae, declinans a laqueis mortis.
###### 28
In multitudine populi dignitas regis, et in paucitate plebis ruina principis.
###### 29
Qui patiens est, multa gubernatur prudentia; qui autem impatiens est, exaltat stultitiam.
###### 30
Vita carnium sanitas cordis, putredo ossium invidia.
###### 31
Qui calumniatur egentem, exprobrat Factori eius; honorat autem eum, qui miseretur pauperis.
###### 32
In malitia sua impelletur impius, sperat autem iustus in integritate sua.
###### 33
In corde prudentis requiescit sapientia, at in medio stultorum agnoscetur?
###### 34
Iustitia elevat gentem, vituperium autem populorum est peccatum.
###### 35
Acceptus est regi minister intellegens, et iracundia ei, qui turpiter agit.
