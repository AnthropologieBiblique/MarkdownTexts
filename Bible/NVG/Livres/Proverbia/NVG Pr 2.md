---
aliases : 
- Proverbia 2
- Proverbes 2
- Pr 2
- Proverbs 2
tags : 
- Bible/Pr/2
- latin
cssclass : latin
---

# Proverbia 2

###### 1
Fili mi, si susceperis sermones meos et mandata mea absconderis penes te,
###### 2
intendens ad sapientiam aurem tuam, inclinans cor tuum ad cognoscendam prudentiam;
###### 3
si enim sapientiam invocaveris et dederis vocem tuam prudentiae, 
###### 4
si quaesieris eam quasi pecuniam et sicut thesauros conquisieris illam,
###### 5
tunc intelleges timorem Domini et scientiam Dei invenies.
###### 6
Quia Dominus dat sapientiam, et ex ore eius scientia et prudentia. 
###### 7
Thesaurizabit rectis sollertiam et clipeus erit gradientibus simpliciter
###### 8
servans semitas iustitiae et vias sanctorum custodiens.
###### 9
Tunc intelleges iustitiam et iudicium et aequitatem et omnem semitam bonam,
###### 10
quia intrabit sapientia cor tuum, et scientia animae tuae placebit.
###### 11
Consilium custodiet te, et prudentia servabit te,
###### 12
ut eruaris a via mala et ab homine, qui perversa loquitur;
###### 13
qui relinquunt iter rectum, ut ambulent per vias tenebrosas;
###### 14
qui laetantur, cum malefecerint, et exsultant in rebus pessimis:
###### 15
quorum viae perversae sunt, et pravi gressus eorum.
###### 16
Ut eruaris a muliere aliena et ab extranea, quae mollit sermones suos
###### 17
et relinquit ducem pubertatis suae et pacti Dei sui oblita est.
###### 18
Inclinata est enim ad mortem domus eius, et ad inferos semitae ipsius;
###### 19
omnes, qui ingrediuntur ad eam, non revertentur nec apprehendent semitas vitae.
###### 20
Ut ambules in via bonorum et calles iustorum custodias:
###### 21
qui enim recti sunt, habitabunt in terra, et simplices permanebunt in ea;
###### 22
impii vero de terra perdentur, et, qui inique agunt, auferentur ex ea.
