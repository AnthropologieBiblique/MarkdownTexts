---
aliases : 
- Proverbia 3
- Proverbes 3
- Pr 3
- Proverbs 3
tags : 
- Bible/Pr/3
- latin
cssclass : latin
---

# Proverbia 3

###### 1
Fili mi, ne obliviscaris legis meae, et praecepta mea cor tuum custodiat;
###### 2
longitudinem enim dierum et annos vitae et pacem apponent tibi.
###### 3
Misericordia et veritas te non deserant; circumda eas gutturi tuo et describe in tabulis cordis tui,
###### 4
et invenies gratiam et successum bonum coram Deo et hominibus.
###### 5
Habe fiduciam in Domino ex toto corde tuo et ne innitaris prudentiae tuae.
###### 6
In omnibus viis tuis cogita illum, et ipse diriget gressus tuos.
###### 7
Ne sis sapiens apud temetipsum; time Dominum et recede a malo.
###### 8
Sanitas quippe erit umbilico tuo, et irrigatio ossibus tuis.
###### 9
Honora Dominum de tua substantia et de primitiis omnium frugum tuarum,
###### 10
et implebuntur horrea tua frumento, et vino torcularia tua redundabunt.
###### 11
Disciplinam Domini, fili mi, ne abicias nec asperneris, cum ab eo corriperis:
###### 12
quem enim diligit, Dominus corripit et quasi pater in filio complacet sibi.
###### 13
Beatus homo, qui invenit sapientiam et qui affluit prudentia:
###### 14
melior est acquisitio eius negotiatione argenti, et auro primo fructus eius.
###### 15
Pretiosior est cunctis gemmis, et omnia pretiosa tua huic non valent comparari;
###### 16
longitudo dierum in dextera eius, et in sinistra illius divitiae et gloria.
###### 17
Viae eius viae pulchrae, et omnes semitae illius pacificae.
###### 18
Lignum vitae est his, qui apprehenderint eam; et, qui tenuerit eam, beatus.
###### 19
Dominus sapientia fundavit terram, stabilivit caelos prudentia;
###### 20
sapientia illius eruperunt abyssi, et nubes rorem stillant.
###### 21
Fili mi, ne effluant haec ab oculis tuis; custodi prudentiam atque consilium,
###### 22
et erit vita animae tuae, et gratia collo tuo;
###### 23
tunc ambulabis fiducialiter in via tua, et pes tuus non impinget.
###### 24
Si dormieris, non timebis; quiesces, et suavis erit somnus tuus.
###### 25
Ne paveas repentino terrore et irruentem tibi turbinem impiorum, cum venerit.
###### 26
Dominus enim erit in latere tuo et custodiet pedem tuum, ne capiaris.
###### 27
Noli prohibere beneficium ab eo, cui debetur, si in potestate manus tuae est, ut facias.
###### 28
Ne dicas amico tuo: “ Vade et revertere, cras dabo tibi ”, cum statim possis dare.
###### 29
Ne moliaris amico tuo malum, cum ille apud te sedeat cum fiducia.
###### 30
Ne contendas adversus hominem frustra, cum ipse tibi nihil mali fecerit.
###### 31
Ne aemuleris hominem iniustum nec imiteris omnes vias eius,
###### 32
quia abominatio Domini est omnis pravus, et cum simplicibus societas eius.
###### 33
Maledictio a Domino in domo impii, habitacula autem iustorum benedicentur.
###### 34
Ipse deludet illusores et mansuetis dabit gratiam;
###### 35
gloriam sapientes possidebunt, stultorum exaltatio ignominia.
