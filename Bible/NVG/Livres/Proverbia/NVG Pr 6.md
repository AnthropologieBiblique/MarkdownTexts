---
aliases : 
- Proverbia 6
- Proverbes 6
- Pr 6
- Proverbs 6
tags : 
- Bible/Pr/6
- latin
cssclass : latin
---

# Proverbia 6

###### 1
Fili mi, si spoponderis pro amico tuo, defixisti apud extraneum manum tuam;
###### 2
illaqueatus es verbis oris tui et captus propriis sermonibus.
###### 3
Fac ergo, quod dico, fili mi, et temetipsum libera, quia incidisti in manum proximi tui; discurre, prosternere, insta amico tuo.
###### 4
Ne dederis somnum oculis tuis nec palpebris tuis dormitationem.
###### 5
Eruere quasi dammula de rete, et quasi avis de manu aucupis.
###### 6
Vade ad formicam, o piger, et considera vias eius et disce sapientiam.
###### 7
Quae, cum non habeat ducem nec praeceptorem nec principem,
###### 8
parat in aestate cibum sibi et congregat in messe, quod comedat.
###### 9
Usquequo, piger, dormies? Quando consurges e somno tuo?
###### 10
Paululum dormis, paululum dormitas, paululum conseres manus, ut dormias;
###### 11
et veniet tibi quasi viator egestas, et pauperies quasi vir armatus.
###### 12
Homo iniquus, vir inutilis, graditur ore perverso;
###### 13
annuit oculis, terit pede, digito loquitur.
###### 14
Prava in corde suo machinatur, malum in omni tempore, iurgia seminat.
###### 15
Ideo extemplo veniet perditio sua, et subito conteretur nec habebit medicinam.
###### 16
Sex sunt, quae odit Dominus, et septem detestatur anima eius:
###### 17
oculos sublimes, linguam mendacem, manus effundentes innoxium sanguinem,
###### 18
cor machinans cogitationes pravas, pedes veloces ad currendum in malum,
###### 19
proferentem mendacia, testem fallacem et eum, qui seminat inter fratres discordias.
###### 20
Conserva, fili mi, praecepta patris tui et ne reicias legem matris tuae;
###### 21
liga ea in corde tuo iugiter et circumda gutturi tuo.
###### 22
Cum ambulaveris, dirigent te, cum dormieris, custodient te et, cum evigilaveris, colloquentur tecum.
###### 23
Quia mandatum lucerna est, et lex lux, et via vitae increpatio disciplinae,
###### 24
ut custodiant te a muliere mala et a blanda lingua extraneae;
###### 25
non concupiscat pulchritudinem eius cor tuum, nec capiaris nutibus illius:
###### 26
pretium enim scorti vix est torta panis, mulier autem viri pretiosam animam capit.
###### 27
Numquid potest homo abscondere ignem in sinu suo, et vestimenta illius non ardebunt?
###### 28
Aut ambulare super prunas, et non comburentur plantae eius?
###### 29
Sic qui ingreditur ad mulierem proximi sui; non erit mundus, quicumque tetigerit eam.
###### 30
Non contemptui erit fur, cum furatus fuerit, ut esurientem impleat animam.
###### 31
Deprehensus quoque reddet septuplum et omnem substantiam domus suae tradet.
###### 32
Qui autem adulter est cum muliere, vecors est; perdet animam suam, qui hoc fecerit.
###### 33
Plagam et ignominiam congregat sibi, et opprobrium illius non delebitur.
###### 34
Quia zelus est furor viri, et non parcet in die vindictae
###### 35
nec accipiet personam tuam in piaculum nec suscipiet dona plurima.
