---
aliases : 
- Proverbia 10
- Proverbes 10
- Pr 10
- Proverbs 10
tags : 
- Bible/Pr/10
- latin
cssclass : latin
---

# Proverbia 10

###### 1
Parabolae Salomonis. Filius sapiens laetificat pa trem, filius vero stultus maestitia est matris suae.
###### 2
Nil proderunt thesauri impietatis, iustitia vero liberabit a morte.
###### 3
Non affliget Dominus fame animam iusti et cupiditatem impiorum subvertet.
###### 4
Egestatem operata est manus remissa, manus autem fortium divitias parat.
###### 5
Qui congregat in messe, filius sapiens est; qui autem stertit aestate, filius confusionis.
###### 6
Benedictiones Domini super caput iusti, os autem impiorum operit violentiam.
###### 7
Memoria iusti in benedictione erit, et nomen impiorum putrescet.
###### 8
Sapiens corde praecepta suscipit, et stultus labiis corruet.
###### 9
Qui ambulat simpliciter, ambulat confidenter; qui autem depravat vias suas, manifestus erit.
###### 10
Qui annuit oculo, dabit dolorem, et stultus labiis corruet.
###### 11
Vena vitae os iusti, et os impiorum operit violentiam.
###### 12
Odium suscitat rixas, et universa delicta operit caritas.
###### 13
In labiis sapientis invenitur sapientia, et virga in dorso eius, qui indiget corde.
###### 14
Sapientes recondunt scientiam, os autem stulti ruinae proximum est.
###### 15
Substantia divitis urbs fortitudinis eius, ruina pauperum egestas eorum.
###### 16
Opus iusti ad vitam, fructus autem impii ad peccatum.
###### 17
Graditur ad vitam, qui custodit disciplinam; qui autem increpationes relinquit, errat.
###### 18
Abscondunt odium labia mendacia; qui profert contumeliam, insipiens est.
###### 19
In multiloquio non deerit peccatum; qui autem moderatur labia sua, prudentissimus est.
###### 20
Argentum electum lingua iusti, cor autem impiorum pro nihilo.
###### 21
Labia iusti erudiunt plurimos; qui autem indocti sunt, in cordis egestate morientur.
###### 22
Benedictio Domini divites facit, nec addet ei labor quidquam.
###### 23
Quasi per risum stultus operatur scelus, sapientia autem est viro prudentiae.
###### 24
Quod timet impius, veniet super eum; desiderium suum iustis dabitur.
###### 25
Quasi tempestas transiens non erit impius, iustus autem quasi fundamentum sempiternum.
###### 26
Sicut acetum dentibus et fumus oculis, sic piger his, qui miserunt eum.
###### 27
Timor Domini apponet dies, et anni impiorum breviabuntur.
###### 28
Exspectatio iustorum laetitia, spes autem impiorum peribit.
###### 29
Fortitudo simplici via Domini et ruina his, qui operantur malum.
###### 30
Iustus in aeternum non commovebitur, impii autem non habitabunt super terram.
###### 31
Os iusti germinabit sapientiam, lingua prava abscindetur.
###### 32
Labia iusti considerant placita, et os impiorum perversa.
