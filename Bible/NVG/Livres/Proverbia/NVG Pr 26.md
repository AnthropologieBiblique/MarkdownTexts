---
aliases : 
- Proverbia 26
- Proverbes 26
- Pr 26
- Proverbs 26
tags : 
- Bible/Pr/26
- latin
cssclass : latin
---

# Proverbia 26

###### 1
Quomodo nix in aestate et pluvia in messe, sic indecens est stulto gloria.
###### 2
Sicut avis ad alia transvolans et hirundo volitans, sic maledictum frustra prolatum non superveniet.
###### 3
Flagellum equo et camus asino et virga dorso stultorum.
###### 4
Ne respondeas stulto iuxta stultitiam suam, ne tu quoque efficiaris ei similis;
###### 5
responde stulto iuxta stultitiam suam, ne sibi sapiens esse videatur.
###### 6
Amputat sibi pedes et iniuriam bibit, qui mittit verba per manum stulti.
###### 7
Quomodo molles claudo tibiae, sic in ore stultorum parabola.
###### 8
Sicut qui celat lapidem in acervo, ita qui tribuit insipienti honorem.
###### 9
Spina crescens in manu temulenti, sic parabola in ore stultorum.
###### 10
Sagittarius, qui conicit ad omnia, ita qui stultum conducit et qui vagos conducit.
###### 11
Sicut canis, qui revertitur ad vomitum suum, sic stultus, qui iterat stultitiam suam.
###### 12
Vidisti hominem sapientem sibi videri? Magis illo spem habebit stultus.
###### 13
Dicit piger: “ Leaena est in via, et leo in plateis ”.
###### 14
Ostium vertitur in cardine suo, et piger in lectulo suo.
###### 15
Abscondit piger manum in catino et laborat, si ad os suum eam converterit.
###### 16
Sapientior sibi piger videtur septem viris respondentibus sententias.
###### 17
Apprehendit auribus canem, qui transiens commiscetur rixae alterius.
###### 18
Sicut insanit, qui mittit sagittas et lanceas in mortem,
###### 19
ita vir, qui decipit amicum suum et dicit: “ Nonne ludens feci? ”.
###### 20
Cum defecerint ligna, exstinguetur ignis, et, susurrone subtracto, iurgia conquiescent.
###### 21
Sicut carbones ad prunas et ligna ad ignem, sic homo litigiosus ad inflammandas rixas.
###### 22
Verba susurronis quasi dulcia et ipsa perveniunt ad intima ventris.
###### 23
Sicut argentum sordidum ornans vas fictile, sic labia levia et cor malum.
###### 24
Labiis suis se dissimulabit inimicus, cum in corde tractaverit dolos:
###### 25
quando mollierit vocem suam, ne credideris ei, quoniam septem abominationes sunt in corde illius;
###### 26
operiet odium fraudulenter, revelabitur autem malitia eius in concilio.
###### 27
Qui fodit foveam, incidet in eam; et, qui volvit lapidem, revertetur ad eum.
###### 28
Lingua fallax non amat veritatem, et os lubricum operatur ruinas.
