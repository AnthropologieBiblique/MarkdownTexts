---
aliases : 
- Proverbia 5
- Proverbes 5
- Pr 5
- Proverbs 5
tags : 
- Bible/Pr/5
- latin
cssclass : latin
---

# Proverbia 5

###### 1
Fili mi, attende ad sapientiam meam, et prudentiae meae inclina aurem tuam,
###### 2
ut custodias cogitationes, et disciplinam labia tua conservent.
###### 3
Favum enim stillant labia meretricis, et nitidius oleo guttur eius;
###### 4
novissima autem illius amara quasi absinthium et acuta quasi gladius biceps.
###### 5
Pedes eius descendunt in mortem, et ad inferos gressus illius tendunt;
###### 6
cum non observet semitam vitae, vagi sunt gressus eius, et ipsa nescit.
###### 7
Nunc ergo, fili mi, audi me et ne recedas a verbis oris mei.
###### 8
Longe fac ab ea viam tuam et ne appropinques foribus domus eius.
###### 9
Ne des alienis honorem tuum et annos tuos crudeli,
###### 10
ne forte impleantur extranei viribus tuis, et labores tui sint in domo aliena,
###### 11
et gemas in novissimis, quando consumpseris carnes tuas et corpus tuum
###### 12
et dicas: “ Cur detestatus sum disciplinam, et increpationes renuit cor meum,
###### 13
nec audivi vocem docentium me et magistris non inclinavi aurem meam?
###### 14
Paene fui in omni malo, in medio ecclesiae et synagogae ”.
###### 15
Bibe aquam de cisterna tua et fluenta putei tui,
###### 16
ne deriventur fontes tui foras, et in plateis rivi aquarum;
###### 17
habeto eas solus, nec sint alieni participes tui.
###### 18
Sit vena tua benedicta, et laetare cum muliere adulescentiae tuae;
###### 19
cerva carissima et gratissimus hinnulus, blanditiae eius inebrient te in omni tempore, in amore eius delectare iugiter.
###### 20
Quare seduceris, fili mi, ab aliena et foveris in sinu extraneae?
###### 21
Quoniam ante Dominum viae hominis, et omnes gressus eius considerat.
###### 22
Iniquitates suae capient impium, et funibus peccatorum suorum constringetur.
###### 23
Ipse morietur, quia non habuit disciplinam, et in multitudine stultitiae suae decipietur.
