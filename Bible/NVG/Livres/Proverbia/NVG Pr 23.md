---
aliases : 
- Proverbia 23
- Proverbes 23
- Pr 23
- Proverbs 23
tags : 
- Bible/Pr/23
- latin
cssclass : latin
---

# Proverbia 23

###### 1
Quando sederis, ut comedas cum principe, diligenter attende, quae apposita sunt ante faciem tuam,
###### 2
et statue cultrum in gutture tuo, si avidus es.
###### 3
Ne desideres de cibis eius, quia est panis mendacii.
###### 4
Noli laborare, ut diteris, sed in prudentia tua acquiesce.
###### 5
Si erigas oculos tuos ad opes, iam non sunt; quia facient sibi pennas quasi aquilae et volabunt in caelum.
###### 6
Ne comedas cum homine invido et ne desideres cibos eius;
###### 7
quoniam sicut aestimavit in animo suo, ita ipse est. “ Comede et bibe ” dicet tibi, et mens eius non est tecum.
###### 8
Buccellam, quam comederas, evomes et perdes pulchros sermones tuos.
###### 9
In auribus insipientium ne loquaris, quia despicient doctrinam eloquii tui.
###### 10
Ne attingas terminos viduae et agrum pupillorum ne introeas:
###### 11
redemptor enim illorum fortis est, et ipse iudicabit contra te causam illorum.
###### 12
Introduc ad doctrinam cor tuum et aures tuas ad verba scientiae.
###### 13
Noli subtrahere a puero disciplinam; si enim percusseris eum virga, non morietur:
###### 14
tu virga percuties eum et animam eius de inferno liberabis.
###### 15
Fili mi, si sapiens fuerit cor tuum, gaudebit tecum et cor meum,
###### 16
et exsultabunt renes mei, cum locuta fuerint rectum labia tua.
###### 17
Non aemuletur cor tuum peccatores, sed in timore Domini esto tota die,
###### 18
quia est tibi posteritas, et praestolatio tua non auferetur.
###### 19
Audi, fili mi, et esto sapiens et dirige in via animum tuum.
###### 20
Noli esse in conviviis potatorum nec in comissationibus carnis,
###### 21
quia vacantes potibus et comissatores consumentur, et vestietur pannis dormitatio.
###### 22
Audi patrem tuum, qui genuit te, et ne contemnas, cum senuerit mater tua.
###### 23
Veritatem eme et noli vendere; sapientiam eme et doctrinam et intellegentiam.
###### 24
Exsultat gaudio pater iusti; qui sapientem genuit, laetabitur in eo;
###### 25
gaudeat pater tuus et mater tua, et exsultet, quae genuit te.
###### 26
Praebe, fili mi, cor tuum mihi, et oculi tui vias meas custodiant.
###### 27
Fovea enim profunda est meretrix, et puteus angustus aliena,
###### 28
nam insidiatur ipsa in via quasi latro et iniquos in hominibus addet.
###### 29
Cui “ Vae ”? Cui “ Eheu ”? Cui rixae? Cui querela? Cui sine causa vulnera? Cui suffusio oculorum?
###### 30
His, qui commorantur in vino et eunt, ut scrutentur mixtum.
###### 31
Ne intuearis vinum, quando flavescit, cum splenduerit in calice color eius: ingreditur blande,
###### 32
sed in novissimo mordebit ut coluber et sicut regulus vulnerat.
###### 33
Oculi tui videbunt extranea, et cor tuum loquetur perversa;
###### 34
et eris sicut dormiens in medio mari et quasi sopitus ad malum navis:
###### 35
“ Verberaverunt me, sed non dolui, percusserunt me, et ego non sensi; quando evigilabo et rursus illud requiram? ”.
