---
aliases : 
- Proverbia 27
- Proverbes 27
- Pr 27
- Proverbs 27
tags : 
- Bible/Pr/27
- latin
cssclass : latin
---

# Proverbia 27

###### 1
Ne glorieris in crastinum ignorans, quid superventura pariat dies.
###### 2
Laudet te alienus et non os tuum, extraneus et non labia tua.
###### 3
Grave est saxum et onerosa arena, sed ira stulti utroque gravior.
###### 4
Saevitas et erumpens furor, et coram zelo consistere quis poterit?
###### 5
Melior est manifesta correptio quam amor absconditus.
###### 6
Veriora sunt vulnera diligentis quam fraudulenta oscula odientis.
###### 7
Anima saturata calcabit favum, et anima esuriens etiam amarum pro dulci sumet.
###### 8
Sicut avis transmigrans de nido suo, sic vir errans longe a loco suo.
###### 9
Unguento et ture delectatur cor et dulcedine amici in consilio ex animo.
###### 10
Amicum tuum et amicum patris tui ne dimiseris et domum fratris tui ne ingrediaris in die afflictionis tuae. Melior est vicinus iuxta quam frater procul.
###### 11
Stude sapientiae, fili mi, et laetifica cor meum, ut possim exprobranti mihi respondere sermonem.
###### 12
Astutus videns malum absconditus est; simplices transeuntes multati sunt.
###### 13
Tolle vestimentum eius, qui spopondit pro extraneo, et pro alienis aufer ei pignus.
###### 14
Qui benedicit proximo suo voce grandi mane consurgens, maledictio reputabitur ei.
###### 15
Tecta perstillantia in die frigoris et litigiosa mulier comparantur;
###### 16
qui retinet eam, quasi qui ventum teneat, et oleum dextera sua tenere reperietur.
###### 17
Ferrum ferro exacuitur, et homo exacuit faciem amici sui.
###### 18
Qui servat ficum, comedet fructus eius; et, qui custos est domini sui, glorificabitur.
###### 19
Quomodo in aqua facies prospicit ad faciem, sic cor hominis ad hominem.
###### 20
Infernus et Perditio numquam implentur, similiter et oculi hominum insatiabiles.
###### 21
Quomodo probatur in conflatorio argentum et in fornace aurum, sic probatur homo ore laudantis.
###### 22
Si pilo contuderis stultum in pila quasi ptisanas, non auferetur ab eo stultitia eius.
###### 23
Diligenter agnosce vultum pecoris tui; appone cor tuum ad greges,
###### 24
non enim habebis iugiter divitias. Num corona tribuetur in generationem et generationem?
###### 25
Nudata sunt prata, et apparuerunt herbae virentes, et collecta sunt fena de montibus;
###### 26
agni ad vestimentum tuum, et haedi ad agri pretium;
###### 27
sufficiat tibi lac caprarum in cibum tuum et in cibum domus tuae et ad victum ancillis tuis.
