---
aliases : 
- Proverbia 11
- Proverbes 11
- Pr 11
- Proverbs 11
tags : 
- Bible/Pr/11
- latin
cssclass : latin
---

# Proverbia 11

###### 1
Statera dolosa abominatio est apud Dominum, et pondus aequum voluntas eius.
###### 2
Venit superbia, veniet et contumelia; apud humiles autem sapientia.
###### 3
Simplicitas iustorum diriget eos, et supplantatio perversorum vastabit illos.
###### 4
Non proderunt divitiae in die ultionis, iustitia autem liberabit a morte.
###### 5
Iustitia simplicis diriget viam eius, et in impietate sua corruet impius.
###### 6
Iustitia rectorum liberabit eos, et in insidiis suis capientur iniqui.
###### 7
Mortuo homine impio, nulla erit ultra spes; et exspectatio divitiarum peribit.
###### 8
Iustus de angustia liberatus est, et tradetur impius pro eo.
###### 9
Simulator ore decipit amicum suum, iusti autem liberabuntur scientia.
###### 10
In bonis iustorum exsultabit civitas, et in perditione impiorum erit laudatio.
###### 11
Benedictione iustorum exaltabitur civitas et ore impiorum subvertetur.
###### 12
Qui despicit amicum suum, indigens corde est, vir autem prudens tacebit.
###### 13
Qui ambulat susurrans, revelat arcana; qui autem fidelis est animi, celat commissum.
###### 14
Ubi non adsunt dispositiones, populus corruet; salus autem, ubi multa consilia.
###### 15
Affligetur malo, qui fidem facit pro extraneo; qui autem odit sponsores, securus erit.
###### 16
Mulier gratiosa inveniet gloriam, et robusti habebunt divitias.
###### 17
Benefacit animae suae vir misericors; qui autem crudelis est, carnem suam affligit.
###### 18
Impius facit opus fallax, seminanti autem iustitiam merces fidelis.
###### 19
Firmus in iustitia praeparat vitam, et sectator malorum mortem.
###### 20
Abominabile Domino cor pravum, et voluntas eius in iis, qui simpliciter ambulant.
###### 21
Manus in manu, non erit impunitus malus, semen autem iustorum salvabitur.
###### 22
Circulus aureus in naribus suis mulier pulchra et fatua.
###### 23
Desiderium iustorum omne bonum est, praestolatio impiorum furor.
###### 24
Alii dividunt propria et ditiores fiunt, alii parciores iusto semper in egestate sunt.
###### 25
Anima, quae benedicit, impinguabitur; et, qui inebriat, ipse quoque inebriatur.
###### 26
Qui abscondit frumenta, maledicetur in populis, benedictio autem super caput vendentium.
###### 27
Qui instanter quaerit bonum, quaerit beneplacitum; qui autem investigator malorum est, haec advenient ei.
###### 28
Qui confidit in divitiis suis, corruet, iusti autem quasi virens folium germinabunt.
###### 29
Qui conturbat domum suam, possidebit ventos; et, qui stultus est, serviet sapienti.
###### 30
Fructus iusti lignum vitae; et suscipit animas, qui sapiens est.
###### 31
Si iustus in terra rependitur, quanto magis impius et peccator.
