---
aliases : 
- Proverbia 19
- Proverbes 19
- Pr 19
- Proverbs 19
tags : 
- Bible/Pr/19
- latin
cssclass : latin
---

# Proverbia 19

###### 1
Melior est pauper, qui ambulat in simplicitate sua, quam qui torquet labia et est insipiens.
###### 2
Ubi non est scientia animae, non est bonum; et, qui festinus est pedibus, offendit. 
###### 3
Stultitia hominis supplantat gressus eius, et contra Deum fervet animo suo.
###### 4
Divitiae addunt amicos plurimos; pauper autem ab amico suo separatur.
###### 5
Testis falsus non erit impunitus; et, qui mendacia loquitur, non effugiet.
###### 6
Multi blandiuntur faciei potentis, et omnes amici sunt dona tribuenti.
###### 7
Omnes fratres hominis pauperis oderunt eum, insu7per et amici procul recesserunt ab eo; qui tantum verba sectatur, nihil habebit.
###### 8
Qui autem possessor est mentis, diligit animam suam, et custos prudentiae inveniet bona. 
###### 9
Falsus testis non erit impunitus; et, qui loquitur mendacia, peribit.
###### 10
Non decent stultum deliciae, nec servum dominari principibus.
###### 11
Doctrina viri mitigat iram eius, et gloria eius est iniqua praetergredi.
###### 12
Sicut fremitus leonis ita et regis ira, et sicut ros super herbam ita et gratia eius.
###### 13
Calamitas patris filius stultus; et tecta iugiter perstillantia litigiosa mulier.
###### 14
Domus et divitiae hereditas patrum, a Domino autem uxor prudens.
###### 15
Pigredo immittit soporem, et anima dissoluta esuriet.
###### 16
Qui custodit mandatum, custodit animam suam; qui autem neglegit viam suam, mortificabitur.
###### 17
Feneratur Domino, qui miseretur pauperis, et vicissitudinem suam reddet ei.
###### 18
Erudi filium tuum, dum spes est; ad interfectionem autem eius ne ponas animam tuam.
###### 19
Qui impatiens est, sustinebit multam; et, si eum abripere vis, aliud appones.
###### 20
Audi consilium et suscipe disciplinam, ut sis sapiens in novissimis tuis.
###### 21
Multae cogitationes in corde viri, voluntas autem Domini permanebit.
###### 22
Desiderabile in homine est misericordia eius; et melior est pauper quam vir mendax.
###### 23
Timor Domini ad vitam, et in plenitudine commorabitur absque visitatione mali.
###### 24
Abscondit piger manum suam in catino nec ad os suum applicat eam.
###### 25
Derisore flagellato vel parvulus sapientior erit; si autem corripueris sapientem, intelleget disciplinam.
###### 26
Qui affligit patrem et fugat matrem, filius inhonestus et ignominiosus.
###### 27
Acquiesce, fili, ut audias doctrinam nec erres a sermonibus scientiae.
###### 28
Testis iniquus deridet iudicium, et os impiorum devorat iniquitatem.
###### 29
Paratae sunt derisoribus virgae, et plagae stultorum corporibus.
