---
aliases : 
- Proverbia 24
- Proverbes 24
- Pr 24
- Proverbs 24
tags : 
- Bible/Pr/24
- latin
cssclass : latin
---

# Proverbia 24

###### 1
Ne aemuleris viros malos nec desideres esse cum eis,
###### 2
quia rapinas meditatur mens eorum, et perniciem labia eorum loquuntur.
###### 3
Sapientia aedificabitur domus, et prudentia roborabitur.
###### 4
In doctrina replebuntur cellaria, universa substantia pretiosa et pulcherrima.
###### 5
Vir sapiens fortis est, et vir doctus firmat robur.
###### 6
Quia cum dispositione parabis tibi bellum, et erit salus, ubi multa consilia sunt.
###### 7
Excelsa stulto sapientia, in porta non aperiet os suum.
###### 8
Qui cogitat mala facere, vir perniciosus vocabitur.
###### 9
Cogitatio stulti peccatum est, et abominatio hominum detractor. 
###### 10
Si fueris lassus in die angustiae, coartabitur fortitudo tua.
###### 11
Erue eos, qui ducuntur ad mortem; et, qui trahuntur ad interitum, retine.
###### 12
Si dixeris: “ Nesciebamus hoc ”; nonne qui ponderator est cordis, ipse intellegit, et servatorem animae tuae nihil fallit reddetque homini iuxta opera sua?
###### 13
Comede, fili mi, mel, quia bonum est et favum dulcissimum gutturi tuo.
###### 14
Sic, scito, est sapientia animae tuae; quam cum inveneris, erit tibi posteritas, et spes tua non peribit.
###### 15
Ne insidieris, o nequam, domui iusti neque vastes requiem eius.
###### 16
Septies enim cadet iustus et resurget; impii autem corruent in malum.
###### 17
Cum ceciderit inimicus tuus, ne gaudeas, et in ruina eius ne exsultet cor tuum,
###### 18
ne forte videat Dominus, et displiceat ei et auferat ab eo iram suam.
###### 19
Ne succendas ira in pessimos nec aemuleris impios,
###### 20
quoniam non erit posteritas maligno, et lucerna impiorum exstinguetur.
###### 21
Time Dominum, fili mi, et regem et cum nova sectantibus non commiscearis,
###### 22
quoniam repente consurget perditio eorum, et ruinam utriusque quis novit?
###### 23
Haec quoque sapientibus: Dignoscere personam in iudicio non est bonum.
###### 24
Qui dicit impio: “ Iustus es ”, maledicent ei populi, et detestabuntur eum tribus.
###### 25
Qui vero arguunt eum, laudabuntur, et super ipsos veniet benedictio boni.
###### 26
Labia deosculatur, qui recta verba respondet.
###### 27
Praepara foris opus tuum et diligenter exerce illud in agro tuo, ut postea aedifices domum tuam.
###### 28
Ne sis testis frustra contra proximum tuum nec decipias quemquam labiis tuis.
###### 29
Ne dicas: “ Quomodo fecit mihi, sic faciam ei, reddam viro secundum opus suum ”.
###### 30
Per agrum hominis pigri transivi et per vineam viri sensu carentis:
###### 31
et ecce totum repleverant urticae, et operuerant superficiem eius spinae, et maceria lapidum destructa erat; 
###### 32
quod cum vidissem, posui in corde meo, vidi, didici disciplinam:
###### 33
“ Parum dormies, modicum dormitabis, pauxillum manus conseres, ut quiescas,
###### 34
et veniet tibi quasi cursor egestas, et mendicitas quasi vir armatus ”.
