---
aliases : 
- Proverbia 1
- Proverbes 1
- Pr 1
- Proverbs 1
tags : 
- Bible/Pr/1
- latin
cssclass : latin
---

# Proverbia 1

###### 1
Parabolae Salomonis filii David regis Israel
###### 2
ad sciendam sapientiam et disciplinam, ad intellegenda verba prudentiae;
###### 3
ad suscipiendam eruditionem doctrinae, iustitiam et iudicium et aequitatem,
###### 4
ut detur parvulis astutia, adulescenti scientia et recogitatio.
###### 5
Audiat sapiens et addet doctrinam, et intellegens dispositiones possidebit:
###### 6
animadvertet parabolam et allegoriam, verba sapientium et aenigmata eorum.
###### 7
Timor Domini principium scientiae. Sapientiam atque doctrinam stulti despiciunt.
###### 8
Audi, fili mi, disciplinam patris tui et ne reicias legem matris tuae,
###### 9
quia diadema gratiae sunt capiti tuo, et torques collo tuo.
###### 10
Fili mi, si te lactaverint peccatores, ne acquiescas eis.
###### 11
Si dixerint: “ Veni nobiscum, insidiemur sanguini, abscondamus tendiculas contra insontem frustra;
###### 12
deglutiamus eos sicut infernus viventes et integros quasi descendentes in lacum:
###### 13
omnem pretiosam substantiam reperiemus, implebimus domos nostras spoliis;
###### 14
sortem mitte nobiscum, marsupium unum sit omnium nostrum ”;
###### 15
fili mi, ne ambules cum eis, prohibe pedem tuum a semitis eorum.
###### 16
Pedes enim illorum ad malum currunt et festinant, ut effundant sanguinem.
###### 17
Frustra autem iacitur rete ante oculos pinnatorum.
###### 18
Ipsique contra sanguinem suum insidiantur et moliuntur fraudes contra animas suas.
###### 19
Sic semitae omnis ad rapinam intenti: animam ipsius possidentis rapiunt.
###### 20
Sapientia foris praedicat, in plateis dat vocem suam,
###### 21
in capite viarum frequentium clamitat, in foribus portarum urbis profert verba sua:
###### 22
“ Usquequo, parvuli, diligitis infantiam, et derisores sibi derisionem cupient, et imprudentes odibunt scientiam?
###### 23
Convertimini ad correptionem meam; en proferam vobis spiritum meum et ostendam vobis verba mea.
###### 24
Quia vocavi, et renuistis, extendi manum meam, et non fuit qui aspiceret;
###### 25
despexistis omne consilium meum et increpationes meas neglexistis.
###### 26
Ego quoque in interitu vestro ridebo et subsannabo, cum terror vobis advenerit,
###### 27
cum irruerit ut procella terror, et interitus quasi tempestas ingruerit, quando venerit super vos tribulatio et angustia ”.
###### 28
Tunc invocabunt me, et non exaudiam, instanter quaerent me et non invenient me,
###### 29
eo quod exosam habuerint disciplinam et timorem Domini non elegerint
###### 30
nec acquieverint consilio meo et despexerint universam correptionem meam.
###### 31
Comedent igitur fructus viae suae suisque consiliis saturabuntur.
###### 32
Aversio parvulorum interficiet eos, et securitas stultorum perdet illos.
###### 33
Qui autem me audierit, absque terrore requiescet et tranquillus erit timore malorum sublato.
