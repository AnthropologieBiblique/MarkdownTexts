---
aliases : 
- Proverbia 8
- Proverbes 8
- Pr 8
- Proverbs 8
tags : 
- Bible/Pr/8
- latin
cssclass : latin
---

# Proverbia 8

###### 1
Numquid non sapientia clamitat, et prudentia dat vocem suam?
###### 2
In summis verticibus supra viam in mediis semitis stans,
###### 3
iuxta portas ad introitum civitatis, in ipsis foribus conclamat:
###### 4
“ O viri, ad vos clamito, et vox mea ad filios hominum.
###### 5
Intellegite, parvuli, astutiam; et insipientes, animadvertite.
###### 6
Audite, quoniam de rebus magnis locutura sum, et aperientur labia mea, ut recta praedicent.
###### 7
Veritatem meditabitur guttur meum, et labia mea detestabuntur impium.
###### 8
Iusti sunt omnes sermones oris mei, non est in eis pravum quid neque perversum;
###### 9
omnes recti sunt intellegentibus et aequi invenientibus scientiam.
###### 10
Accipitc disciplinam meam et non pecuniam, doctrinam magis quam aurum electum.
###### 11
Melior est enim sapientia gemmis, et omne desiderabile ei non potest comparari ”.
###### 12
Ego sapientia habito cum prudentia et artem excogitandi invenio.
###### 13
Timor Domini odisse malum; arrogantiam et superbiam et viam pravam et os bilingue detestor.
###### 14
Meum est consilium et prudentia, mea est intellegentia, mea est fortitudo.
###### 15
Per me reges regnant, et principes iusta decernunt;
###### 16
per me duces imperant, et potentes decernunt iustitiam.
###### 17
Ego diligentes me diligo; et, qui mane vigilant ad me, invenient me.
###### 18
Mecum sunt divitiae et gloria, opes superbae et iustitia.
###### 19
Melior est enim fructus meus auro et obryzo, et genimina mea argento electo.
###### 20
In viis iustitiae ambulo, in medio semitarum iudicii,
###### 21
ut ditem diligentes me et thesauros eorum repleam.
###### 22
Dominus possedit me in initio viarum suarum, antequam quidquam faceret a principio;
###### 23
ab aeterno ordinata sum et ex antiquis, antequam terra fieret.
###### 24
Nondum erant abyssi, et ego iam concepta eram, necdum fontes graves aquis,
###### 25
priusquam montes demergerentur, ante colles ego parturiebar.
###### 26
Adhuc terram non fecerat et campos et initium glebae orbis terrae.
###### 27
Quando praeparabat caelos, aderam, quando certa lege et gyro vallabat abyssos,
###### 28
quando nubes firmabat sursum, et praevaluerunt fontes abyssi,
###### 29
quando circumdabat mari terminum suum et aquis, ne transirent fines suos, quando iecit fundamenta terrae,
###### 30
cum eo eram ut artifex: delectatio eius per singulos dies, ludens coram eo omni tempore,
###### 31
ludens in orbe terrarum, et deliciae meae esse cum filiis hominum.
###### 32
Nunc ergo, filii, audite me: beati, qui custodiunt vias meas;
###### 33
audite disciplinam et estote sapientes et nolite abicere eam.
###### 34
Beatus homo, qui audit me et qui vigilat ad fores meas cotidie et observat ad postes ostii mei.
###### 35
Qui me invenerit, inveniet vitam et hauriet delicias a Domino.
###### 36
Qui autem in me peccaverit, laedet animam suam: omnes, qui me oderunt, diligunt mortem.
