---
aliases : 
- Proverbia 15
- Proverbes 15
- Pr 15
- Proverbs 15
tags : 
- Bible/Pr/15
- latin
cssclass : latin
---

# Proverbia 15

###### 1
Responsio mollis frangit iram, sermo durus suscitat furorem.
###### 2
Lingua sapientium stillat scientiam, os fatuorum ebullit stultitiam.
###### 3
In omni loco oculi Domini contemplantur malos et bonos.
###### 4
Lingua placabilis lignum vitae, sed obliquitas in ea conteret spiritum.
###### 5
Stultus irridet disciplinam patris sui; qui autem custodit increpationes, astutior fiet.
###### 6
In domo iusti divitiae plurimae, et in fructibus impii conturbatio.
###### 7
Labia sapientium disseminabunt scientiam; cor stultorum non rectum erit.
###### 8
Victimae impiorum abominabiles Domino; vota iustorum grata sunt ei.
###### 9
Abominatio est Domino via impii; qui sequitur iustitiam, diligetur.
###### 10
Admonitio mala deserenti viam; qui increpationes odit, morietur.
###### 11
Infernus et Perditio coram Domino, quanto magis corda filiorum hominum!
###### 12
Non amat derisor eum, qui se corripit, nec ad sapientes graditur.
###### 13
Cor gaudens exhilarat faciem, in maerore animi deicitur spiritus.
###### 14
Cor sapientis quaerit doctrinam, et os stultorum pascitur stultitia.
###### 15
Omnes dies pauperis mali; hilaris autem corde quasi iuge convivium.
###### 16
Melius est parum cum timore Domini quam thesauri magni cum sollicitudine.
###### 17
Melius est demensum holerum cum caritate quam vitulus saginatus cum odio.
###### 18
Vir iracundus provocat rixas; qui patiens est, mitigat lites.
###### 19
Iter pigrorum quasi saepes spinarum, via sollertium complanata.
###### 20
Filius sapiens laetificat patrem, et stultus homo despicit matrem suam.
###### 21
Stultitia gaudium sensu carenti; et vir prudens dirigit gressus suos.
###### 22
Dissipantur cogitationes, ubi non est consilium; ubi vero sunt plures consiliarii, confirmantur.
###### 23
Laetatur homo in responsione oris sui, et sermo opportunus est optimus.
###### 24
Semita vitae sursum est viro erudito, ut declinet de inferno deorsum.
###### 25
Domum superborum demolietur Dominus et firmos faciet terminos viduae.
###### 26
Abominatio Domini cogitationes malae, et purus sermo pulcherrimus.
###### 27
Conturbat domum suam, qui sectatur avaritiam; qui autem odit munera, vivet.
###### 28
Mens iusti meditatur, ut respondeat; os impiorum redundat malis.
###### 29
Longe est Dominus ab impiis et orationes iustorum exaudiet.
###### 30
Lux oculorum laetificat animam, fama bona impinguat ossa.
###### 31
Auris, quae audit increpationes vitae, in medio sapientium commorabitur.
###### 32
Qui abicit disciplinam, despicit animam suam; qui autem acquiescit increpationibus, possessor est cordis.
###### 33
Timor Domini disciplina sapientiae, et gloriam praecedit humilitas.
