---
aliases : 
- Proverbia 18
- Proverbes 18
- Pr 18
- Proverbs 18
tags : 
- Bible/Pr/18
- latin
cssclass : latin
---

# Proverbia 18

###### 1
Occasiones quaerit, qui vult recedere ab amico; omni consilio exacerbatur.
###### 2
Non delectatur stultus prudentia sed in revelatione cordis sui.
###### 3
Cum venerit impius, veniet et contemptio, et cum ignominia opprobrium.
###### 4
Aqua profunda verba ex ore viri, et torrens redundans fons sapientiae.
###### 5
Accipere personam impii non est bonum, ut declines iustum in iudicio.
###### 6
Labia stulti miscent se rixis, et os eius plagas provocat.
###### 7
Os stulti ruina eius, et labia ipsius laqueus animae eius.
###### 8
Verba susurronis quasi dulcia, et ipsa perveniunt usque ad interiora ventris.
###### 9
Qui mollis et dissolutus est in opere suo, frater est viri dissipantis.
###### 10
Turris fortissima nomen Domini; ad ipsum currit iustus et exaltabitur.
###### 11
Substantia divitis urbs roboris eius et quasi murus excelsus in cogitatione eius.
###### 12
Antequam conteratur, exaltatur cor hominis; et, antequam glorificetur, humiliatur.
###### 13
Qui prius respondet quam audiat, stultitia est ei et contumelia.
###### 14
Spiritus viri sustentat imbecillitatem suam; spiritum vero confractum, quis poterit sustinere?
###### 15
Cor prudens possidebit scientiam, et auris sapientium quaerit doctrinam.
###### 16
Donum hominis dilatat viam eius et ante principes deducit eum.
###### 17
Qui prior in contentione loquitur, putatur iustus; venit amicus eius et arguet eum.
###### 18
Lites comprimit sors et inter potentes quoque diiudicat.
###### 19
Frater, qui offenditur, durior est civitate firma, et lites quasi vectes urbium.
###### 20
De fructu oris viri replebitur venter eius, et genimina labiorum ipsius saturabunt eum.
###### 21
Mors et vita in manu linguae; qui diligunt eam, comedent fructus eius.
###### 22
Qui invenit mulierem bonam, invenit bonum et hausit gratiam a Domino.
###### 23
Cum obsecrationibus loquetur pauper, et dives effabitur rigide.
###### 24
Vir cum amicis concuti potest, sed est amicus, qui adhaereat magis quam frater.
