---
aliases : 
- Isaié 26
- Isaïe 26
- Is 26
- Isaiah 26
tags : 
- Bible/Is/26
- latin
cssclass : latin
---

# Isaié 26

###### 1
In die illa cantabitur canticum istud in terra Iudae: “ Urbs fortis nobis in salutem; posuit muros et antemurale.
###### 2
Aperite portas, et ingrediatur gens iusta, quae servat fidem.
###### 3
Propositum eius est firmum; servabis pacem, quia in te speravit.
###### 4
Sperate in Dominum in saeculis aeternis, Dominus est petra aeterna.
###### 5
Quia evertit habitantes in excelso, civitatem sublimem humiliabit; humiliabit eam usque ad terram, detrahet eam usque ad pulverem.
###### 6
Conculcabit eam pes, pedes pauperis, gressus egenorum.
###### 7
Semita iusti recta est; rectum callem iusti complanas.
###### 8
Et in semita iudiciorum tuorum, Domine, speravimus in te; ad nomen tuum et ad memoriale tuum desiderium animae.
###### 9
Anima mea desiderat te in nocte, sed et spiritu meo in praecordiis meis te quaero. Cum resplenduerint iudicia tua in terra, iustitiam discent habitatores orbis. 
###### 10
Fit misericordia impio, non discet iustitiam; in terra probitatis inique gerit et non videt maiestatem Domini.
###### 11
Domine, exaltata est manus tua, et non vident; videant confusi zelum tuum in populum, et ignis hostium tuorum devorabit eos.
###### 12
Domine, dabis pacem nobis; omnia enim opera nostra operatus es nobis.
###### 13
Domine Deus noster, possederunt nos domini absque te; tantum in te recordemur nominis tui.
###### 14
Mortui non reviviscent, defuncti non resurgent; propterea visitasti et contrivisti eos et perdidisti omnem memoriam eorum. 
###### 15
Auxisti gentem, Domine, auxisti gentem, glorificatus es; elongasti omnes terminos terrae.
###### 16
Domine, in angustia quaesierunt te, fuderunt incantationem, castigatio tua in eis.
###### 17
Sicut quae concipit, cum appropinquaverit ad partum dolens clamat in doloribus suis, sic facti sumus a facie tua, Domine.
###### 18
Concepimus et parturivimus, quasi peperimus ventum. Salutes non fecimus in terra, ideo non nati sunt habitatores terrae.
###### 19
Reviviscent mortui tui, interfecti mei resurgent. Expergiscimini et laudate, qui habitatis in pulvere, quia ros lucis ros tuus, et terra defunctos suos edet in lucem.
###### 20
Vade, populus meus, intra in cubicula tua, claude ostia tua super te, abscondere modicum ad momentum, donec pertranseat indignatio.
###### 21
Ecce enim Dominus egredietur de loco suo, ut visitet iniquitatem habitatoris terrae contra eum; et revelabit terra sanguinem suum et non operiet ultra interfectos suos ”.
