---
aliases : 
- Isaié 17
- Isaïe 17
- Is 17
- Isaiah 17
tags : 
- Bible/Is/17
- latin
cssclass : latin
---

# Isaié 17

###### 1
Oraculum Damasci. “ Ecce Damascus desinet esse civitas et erit sicut acervus ruinarum.
###### 2
Derelictae civitates Aroer gregibus erunt; et requiescent ibi, et non erit qui exterreat.
###### 3
Et auferetur munimentum ab Ephraim et regnum a Damasco, et reliquiae Syriae sicut gloria filiorum Israel erunt, dicit Dominus exercituum.
###### 4
Et erit in die illa: attenuabitur gloria Iacob, et pinguedo carnis eius marcescet;
###### 5
et erit, sicut cum messor arripit culmos, et brachium eius spicas legit; et erit, sicut cum quis quaerit spicas in valle Raphaim.
###### 6
Et relinquetur in eo racemus, et sicut cum excutitur olea: duae vel tres olivae in summitate rami sive quattuor aut quinque in cacuminibus arboris fructiferae ”, dicit Dominus Deus Israel.
###### 7
In die illa attendet homo ad factorem suum, et oculi eius ad Sanctum Israel respicient;
###### 8
et non attendet ad altaria, quae fecerunt manus eius, et quae operati sunt digiti eius; non respiciet lucos et thymiateria.
###### 9
In die illa erunt civitates fortitudinis eius derelictae, sicut civitates, quas dereliquerunt Hevaei et Amorraei a facie filiorum Israel; et erit desolatio,
###### 10
quia oblita es Dei salutis tuae et petrae fortitudinis tuae non es recordata: propterea plantabis plantationes iucundas et germen alienum seminabis.
###### 11
In ipso die plantationis tuae saepies eas et mane semen tuum florere facies; evanescet messis in die penuriae, et dolor insanabilis erit.
###### 12
Heu!, strepitus populorum multorum; strepunt quasi strepitu maris, et tumultus turbarum quasi sonitu aquarum sonabunt.
###### 13
Sonabunt populi sicut sonitus aquarum inundantium, et increpabit eum, et fugiet procul; et rapietur sicut pulvis montium a facie venti et sicut turbo coram tempestate.
###### 14
In tempore vespere, et ecce turbatio, ante matutinum non subsistet: haec est pars eorum, qui vastaverunt nos, et sors diripientium nos.
