---
aliases : 
- Isaié 15
- Isaïe 15
- Is 15
- Isaiah 15
tags : 
- Bible/Is/15
- latin
cssclass : latin
---

# Isaié 15

###### 1
Oraculum Moab. Quia nocte vastata est Ar moab, conticuit; quia nocte vastata est Cirmoab, conticuit.
###### 2
Ascendit filia Dibon ad excelsa in planctum; super Nabo et super Medaba Moab ululavit; in cunctis capitibus eius calvitium, omnis barba rasa.
###### 3
In triviis eius accincti sunt sacco; super tecta eius et in plateis eius omnes ululant, prorumpunt in fletum.
###### 4
Clamat Hesebon et Eleale, usque Iasa auditur vox eorum; super hoc expediti Moab fremunt, anima eius fremit sibi.
###### 5
Cor meum super Moab clamat, vectes eius usque ad Segor, Eglatselisiam; per ascensum enim Luith flentes ascendunt et in via Oronaim clamorem contritionis levant.
###### 6
Aquae enim Nemrim desertae erunt, quia aruit herba, defecit germen, viror omnis interiit.
###### 7
Ideo supellectiles colligunt, copias divitiarum suas trans torrentem Salicum ducunt.
###### 8
Quoniam circuivit clamor terminum Moab; usque ad Eglaim ululatus eius, et usque ad Beerelim clamor eius.
###### 9
Quia aquae Dimon repletae sunt sanguine; ponam enim super Dimon additamenta his, qui fugerint de Moab leonem, et reliquiis terrae.
