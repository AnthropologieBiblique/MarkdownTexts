---
aliases : 
- Isaié 42
- Isaïe 42
- Is 42
- Isaiah 42
tags : 
- Bible/Is/42
- latin
cssclass : latin
---

# Isaié 42

###### 1
Ecce servus meus, suscipiam eum; electus meus, complacet sibi in illo anima mea; dedi spiritum meum super eum, iudicium gentibus proferet.
###### 2
Non clamabit neque vociferabitur, nec audietur vox eius foris.
###### 3
Calamum quassatum non conteret et linum fumigans non exstinguet; in veritatem proferet iudicium.
###### 4
Non languebit nec frangetur, donec ponat in terra iudicium; et legem eius insulae exspectant.
###### 5
Haec dicit Dominus Deus, creans caelos et extendens eos, firmans terram et quae germinant ex ea, dans flatum populo, qui est super eam, et spiritum calcantibus eam:
###### 6
“ Ego, Dominus, vocavi te in iustitia et apprehendi manum tuam; et formavi te et dedi te in foedus populi, in lucem gentium,
###### 7
ut aperires oculos caecorum et educeres de conclusione vinctum, de domo carceris sedentes in tenebris.
###### 8
Ego Dominus: hoc est nomen meum; et gloriam meam alteri non dabo et laudem meam sculptilibus.
###### 9
Quae prima fuerunt, ecce venerunt; nova quoque ego annuntio: antequam oriantur, audita vobis faciam ”.
###### 10
Cantate Domino canticum novum, laus eius ab extremis terrae; qui descenditis in mare, et plenitudo eius, insulae et habitatores earum.
###### 11
Exsultent desertum et civitates eius, vici, quos habitat Cedar. Iubilent habitatores Petrae, de vertice montium clament.
###### 12
Ponant Domino gloriam et laudem eius in insulis nuntient.
###### 13
Dominus sicut fortis egredietur, sicut vir proeliator suscitabit zelum; vociferabitur et conclamabit, super inimicos suos praevalebit.
###### 14
“ Tacui semper, silui, patiens fui; sicut parturiens ululabo, gemam et fremam simul.
###### 15
Desertos faciam montes et colles et omne gramen eorum exsiccabo; et ponam flumina in insulas et stagna arefaciam.
###### 16
Et ducam caecos in viam, quam nesciunt, et in semitis, quas ignoraverunt, ambulare eos faciam; ponam tenebras coram eis in lucem et prava in recta. Haec verba faciam eis et non dereliquam eos ”.
###### 17
Conversi sunt retrorsum; confundantur confusione, qui confidunt in sculptili, qui dicunt conflatili: “ Vos dii nostri ”.
###### 18
Surdi, audite; et caeci, intuemini ad videndum.
###### 19
Quis caecus sicut servus meus, et surdus sicut nuntius, quem ego mittam? Quis caecus sicut qui restitutus est? Et quis caecus sicut servus Domini?
###### 20
Multa vidisti, sed non servas; aures aperuisti, sed non audis.
###### 21
Dominus voluit propter iustitiam suam magnificare legem et extollere.
###### 22
Ipse autem populus direptus et vastatus; in foveis conclusi omnes, et in domibus carcerum absconditi sunt. Facti sunt in rapinam, nec est qui eruat; in direptionem, nec est qui dicat: “ Redde! ”.
###### 23
Quis est in vobis, qui audiat hoc, attendat et auscultet futura?
###### 24
Quis dedit in direptionem Iacob et Israel vastantibus? Nonne Dominus ipse, cui peccavimus? Et noluerunt in viis eius ambulare et non audierunt legem eius.
###### 25
Et effudit super eum indignationem furoris sui et forte bellum. Et combussit eum in circuitu, et non cognovit; et succendit eum, et non intellexit.
