---
aliases : 
- Isaié 40
- Isaïe 40
- Is 40
- Isaiah 40
tags : 
- Bible/Is/40
- latin
cssclass : latin
---

# Isaié 40

###### 1
Consolamini, consolamini populum meum, dicit Deus vester.
###### 2
Loquimini ad cor Ierusalem et clamate ad eam, quoniam completa est militia eius, expiata est iniquitas illius; suscepit de manu Domini duplicia pro omnibus peccatis suis.
###### 3
Vox clamantis: “ In deserto parate viam Domini, rectas facite in solitudine semitas Dei nostri.
###### 4
Omnis vallis exaltetur, et omnis mons et collis humilietur; et fiant prava in directa, et aspera in plana:
###### 5
et revelabitur gloria Domini, et videbit omnis caro pariter quod os Domini locutum est ”.
###### 6
Vox dicentis: “ Clama! ”. Et dixi: “ Quid clamabo? ”. Omnis caro fenum, et omnis gloria eius quasi flos agri;
###### 7
exsiccatum est fenum, et cecidit flos, quia spiritus Domini sufflavit in eo. Vere fenum est populus.
###### 8
Exsiccatum est fenum, et cecidit flos; verbum autem Dei nostri manet in aeternum.
###### 9
Super montem excelsum ascende, tu, quae evangelizas Sion; exalta in fortitudine vocem tuam, quae evangelizas Ierusalem; exalta, noli timere; dic civitatibus Iudae: “ Ecce Deus vester,
###### 10
ecce Dominus Deus in virtute venit, et brachium eius dominatur: ecce merces eius cum eo, et praemium illius coram illo.
###### 11
Sicut pastor gregem suum pascit, in brachio suo congregat agnos et in sinu suo levat; fetas ipse portat ”.
###### 12
Quis mensus est pugillo aquas et caelos palmo disposuit, modio continuit pulverem terrae et libravit in pondere montes et colles in statera?
###### 13
Quis direxit spiritum Domini? Aut quis consilium suum ostendit illi?
###### 14
Cum quo iniit consilium, et instruxit eum et docuit eum semitam iustitiae et erudivit eum scientiam et viam prudentiae ostendit illi?
###### 15
Ecce gentes quasi stilla situlae et quasi momentum pulveris in statera reputantur; ecce insulae quasi pulvis exiguus.
###### 16
Et Libanus non sufficiet ad succendendum, et animalia eius non sufficient ad holocaustum.
###### 17
Omnes gentes, quasi non sint, coram eo; quasi nihilum et inane reputantur ab eo.
###### 18
Cui ergo similem facitis Deum? Aut quam imaginem ponitis ei?
###### 19
Sculptile conflat faber, et aurifex auro figurat illud, et laminis argenteis argentarius.
###### 20
Nimis pauper, ut offerat lignum imputribile: exquirit sibi sapientem artificem, ut statuat simulacrum, quod non moveatur.
###### 21
Numquid non scitis? Numquid non audistis? Numquid non annuntiatum est vobis ab initio? Numquid non intellexistis fundamenta terrae?
###### 22
Qui sedet super gyrum terrae, et habitatores eius sunt quasi locustae; qui extendit sicut velum caelos et expandit eos sicut tabernaculum ad inhabitandum;
###### 23
qui redigit in nihilum principes, iudices terrae velut inane facit.
###### 24
Et quidem neque plantatus neque satus neque radicatus in terra truncus eorum; repente flavit in eos, et aruerunt, et turbo quasi stipulam aufert eos.
###### 25
“ Et cui assimilabitis me, quasi aequalis ei sim ego? ”, dicit Sanctus.
###### 26
Levate in excelsum oculos vestros et videte: Quis creavit haec? Qui educit in numero militiam eorum et omnes ex nomine vocat; prae multitudine fortitudinis et roboris virtutisque eius neque unum deest.
###### 27
Quare dicis, Iacob, et loqueris, Israel: “ Abscondita est via mea a Domino, et a Deo meo iudicium meum transit? ”.
###### 28
Numquid nescis? Aut non audisti? Deus sempiternus Dominus, qui creavit terminos terrae; non deficiet neque laborabit, nec est investigatio sapientiae eius. 
###### 29
Qui dat lasso virtutem et invalido robur multiplicat.
###### 30
Deficient pueri et laborabunt, et iuvenes lapsu labentur;
###### 31
qui autem sperant in Domino, mutabunt fortitudinem, assument pennas sicut aquilae, current et non laborabunt, ambulabunt et non deficient.
