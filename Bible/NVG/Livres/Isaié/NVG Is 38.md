---
aliases : 
- Isaié 38
- Isaïe 38
- Is 38
- Isaiah 38
tags : 
- Bible/Is/38
- latin
cssclass : latin
---

# Isaié 38

###### 1
In diebus illis aegrotavit Ezechias usque ad mortem. Et introivit ad eum Isaias filius Amos propheta et dixit ei: “ Haec dicit Dominus: Dispone domui tuae, quia morieris tu et non vives”. 
###### 2
Et convertit Ezechias faciem suam ad parietem et oravit ad Dominum 
###### 3
et dixit: “ Obsecro, Domine; memento, quaeso, quomodo ambulaverim coram te in veritate et in corde perfecto et, quod bonum est in oculis tuis, fecerim ”. Et flevit Ezechias fletu magno.
###### 4
Et factum est verbum Domini ad Isaiam dicens: 
###### 5
“ Vade et dic Ezechiae: “Haec dicit Dominus, Deus David patris tui: Audivi orationem tuam, vidi lacrimas tuas; ecce ego adiciam super dies tuos quindecim annos 
###### 6
et de manu regis Assyriorum eruam te et civitatem istam et protegam hanc civitatem”. 
###### 7
Hoc autem tibi erit signum a Domino quia faciet Dominus verbum hoc, quod locutus est: 
###### 8
Ecce ego reverti faciam umbram graduum, per quos descenderat in horologio Achaz in sole retrorsum decem gradibus ”. Et reversus est sol decem gradibus per gradus, quos descenderat.
###### 9
Scriptura Ezechiae regis Iudae, cum aegrotasset et convaluisset de infirmitate sua:
###### 10
“ Ego dixi: In dimidio dierum meorum vadam ad portas inferi; quaesivi residuum annorum meorum.
###### 11
Dixi: Non videbo Dominum Deum in terra viventium, non aspiciam hominem ultra inter habitatores orbis.
###### 12
Habitaculum meum ablatum est et abductum longe a me quasi tabernaculum pastorum; convolvit sicut textor vitam meam; de stamine succidit me. De mane usque ad vesperam confecisti me.
###### 13
Prostratus sum usque ad mane, quasi leo sic conterit omnia ossa mea; de mane usque ad vesperam confecisti me.
###### 14
Sicut pullus hirundinis, sic mussitabo, meditabor ut columba; attenuati sunt oculi mei suspicientes in excelsum. Domine, vim patior, sponde pro me.
###### 15
Quid dicam, aut quid respondebit mihi? Ipse fecit! Incedam per omnes annos meos in amaritudine animae meae.
###### 16
Domine, in te sperat cor meum; vivat spiritus meus, sana me et vivifica me;
###### 17
ecce in pacem versa est amaritudo mea. Tu autem eruisti animam meam a fovea consumptionis, proiecisti enim post tergum tuum omnia peccata mea.
###### 18
Quia non infernus confitebitur tibi, neque mors laudabit te; non exspectabunt, qui descendunt in lacum, veritatem tuam.
###### 19
Vivens, vivens ipse confitebitur tibi, sicut et ego hodie; pater filiis notam faciet veritatem tuam.
###### 20
Domine, salvum me fac, et ad sonum citharae cantabimus cunctis diebus vitae nostrae in domo Domini ”.
###### 21
Et iussit Isaias, ut tollerent massam de ficis et cataplasmarent super vulnus, et sanaretur. 
###### 22
Et dixit Ezechias: “ Quod erit signum quia ascendam in domum Domini?”.
