---
aliases : 
- Isaié 35
- Isaïe 35
- Is 35
- Isaiah 35
tags : 
- Bible/Is/35
- latin
cssclass : latin
---

# Isaié 35

###### 1
Laetentur deserta et invia, et exsultet solitudo et floreat quasi lilium.
###### 2
Germinet et exsultet laetabunda et laudans. Gloria Libani data est ei, decor Carmeli et Saron; ipsi videbunt gloriam Domini, maiestatem Dei nostri.
###### 3
Confortate manus dissolutas et genua debilia roborate.
###### 4
Dicite pusillanimis: “ Confortamini, nolite timere! Ecce Deus vester, ultio veniet, retributio Dei; ipse veniet et salvabit vos ”.
###### 5
Tunc aperientur oculi caecorum, et aures surdorum patebunt.
###### 6
Tunc saliet sicut cervus claudus, et exsultabit lingua mutorum, quia erumpent in deserto aquae, et torrentes in solitudine.
###### 7
Et terra arida erit in stagnum, et sitiens in fontes aquarum; in cubilibus, in quibus dracones habitabant, erit locus calami et iunci.
###### 8
Et erit ibi semita et via; et via sancta vocabitur: non transibit per eam pollutus; et erit eis directa via, ita ut stulti non errent per eam.
###### 9
Non erit ibi leo, et rapax bestia non ascendet per eam nec invenietur ibi; et ambulabunt, qui liberati fuerint,
###### 10
et redempti a Domino revertentur. Et venient in Sion cum laude, et laetitia sempiterna super caput eorum: gaudium et laetitiam obtinebunt, et fugiet maeror et gemitus.
