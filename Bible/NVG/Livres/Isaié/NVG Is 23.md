---
aliases : 
- Isaié 23
- Isaïe 23
- Is 23
- Isaiah 23
tags : 
- Bible/Is/23
- latin
cssclass : latin
---

# Isaié 23

###### 1
Oraculum Tyri. Ululate, naves Tharsis, quia vastatum est refugium vestrum; cum redirent de terra Cetthim, revelatum est eis.
###### 2
Obstupescite, qui habitatis in insula; negotiatores Sidonis transfretantes mare repleverunt te. 
###### 3
In aquis multis semen Nili, messis fluminis fruges eius; et facta est negotiatio gentium.
###### 4
Erubesce, Sidon, ait enim mare, fortitudo maris, dicens: “ Non parturivi et non peperi; et non enutrivi iuvenes nec virgines educavi ”.
###### 5
Cum auditum fuerit in Aegypto, dolebunt cum audierint de Tyro.
###### 6
Transite ad Tharsis, ululate, qui habitatis in insula.
###### 7
Estne vestra haec, quae gloriabatur? A diebus pristinis antiquitas eius. Ducebant eam pedes sui longe ad peregrinandum.
###### 8
Quis cogitavit hoc super Tyrum quondam coronatam, cuius negotiatores principes, institores eius incliti terrae?
###### 9
Dominus exercituum cogitavit hoc, ut detraheret superbiam omnis gloriae et viles faceret universos inclitos terrae.
###### 10
Excole terram tuam sicut litus Nili, filia Tharsis, iam non est portus.
###### 11
Manum suam extendit super mare, conturbavit regna. Dominus mandavit adversus Chanaan, ut contereret munimenta eius,
###### 12
et dixit: “ Non adicies ultra ut glorieris, violata virgo filia Sidonis; in Cetthim consurgens transfreta: ibi quoque non erit requies tibi ”.
###### 13
Ecce terra Chaldaeorum: talis populus non fuit; Assyria fundavit eam pro feris. Erexerunt turres suas; suffoderunt domos eius, posuerunt eam in ruinam.
###### 14
Ululate, naves Tharsis, quia devastatum est praesidium vestrum.
###### 15
Et erit in die illa: in oblivione erit Tyrus septuaginta annis, sicut dies regis unius. Post septuaginta autem annos erit Tyro iuxta canticum meretricis:
###### 16
“ Sume citharam, circui civitatem, meretrix oblivioni tradita; bene cane, frequenta canticum, ut memoria tui sit ”.
###### 17
Et erit: post septuaginta annos visitabit Dominus Tyrum, et redibit ad mercedes suas et rursum fornicabitur cum universis regnis terrae super faciem terrae. 
###### 18
Et erunt negotiatio eius et merces eius sanctificatae Domino; non condentur neque reponentur, quia his, qui habitaverint coram Domino, erit negotiatio eius, ut manducent in saturitate et vestiantur splendide.
