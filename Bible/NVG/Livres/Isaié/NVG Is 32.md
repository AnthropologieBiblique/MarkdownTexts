---
aliases : 
- Isaié 32
- Isaïe 32
- Is 32
- Isaiah 32
tags : 
- Bible/Is/32
- latin
cssclass : latin
---

# Isaié 32

###### 1
Ecce in iustitia regnabit rex, et principes in iudicio praee runt.
###### 2
Et erit vir sicut latibulum a vento et refugium a tempestate, sicut rivi aquarum in sitiente terra et umbra petrae magnae in terra arida.
###### 3
Non caligabunt oculi videntium, et aures audientium diligenter auscultabunt,
###### 4
et cor stultorum intelleget scientiam, et lingua balborum velociter loquetur et plane.
###### 5
Non vocabitur ultra is, qui insipiens est, nobilis, neque fraudulentus appellabitur maior;
###### 6
stultus enim fatua loquitur, et cor eius cogitat iniquitatem, ut perficiat impietatem et loquatur contra Dominum errores et vacuam faciat animam esurientem et potum sitienti auferat.
###### 7
Fraudulenti fraudes pessimae sunt; ipse enim cogitationes concinnat ad perdendos mites in sermone mendaci, etiam quando pauper iudicium vindicat.
###### 8
Nobilis vero consilia nobilia dat et ipse ad nobilia assurget.
###### 9
Mulieres vanae, surgite, audite vocem meam; filiae confidentes, percipite auribus eloquium meum.
###### 10
Post dies enim et annum vos pavebitis confidentes; consummata est enim vindemia, collectio ultra non veniet.
###### 11
Obstupescite, vanae; pavete, confidentes, exuite vos et nudate vos, accingite lumbos vestros.
###### 12
Super ubera plangite, super regione desiderabili, super vinea fertili.
###### 13
Super humum populi mei spinae et vepres ascendent, super omnes domos gaudii, super civitatem exsultantem.
###### 14
Domus enim dimissa est; multitudo urbis relicta est, Ophel et Bahan erunt speluncae usque in aeternum, gaudium onagrorum, pascua gregum,
###### 15
donec effundatur super nos spiritus de excelso. Et erit desertum in hortum, et hortus in saltum reputabitur,
###### 16
et habitabit in solitudine iudicium, et iustitia in horto sedebit;
###### 17
et erit opus iustitiae pax, et cultus iustitiae silentium, et securitas usque in sempiternum.
###### 18
Et sedebit populus meus in habitatione pacis et in tabernaculis fiduciae et in locis securis.
###### 19
Et penitus cadet saltus, et profunde deprimetur civitas.
###### 20
Beati, qui seminatis super omnes aquas, immittentes pedem bovis et asini.
