---
aliases : 
- Isaié 13
- Isaïe 13
- Is 13
- Isaiah 13
tags : 
- Bible/Is/13
- latin
cssclass : latin
---

# Isaié 13

###### 1
Oraculum Babylonis, quod vidit Isaias filius Amos.
###### 2
Super montem decalvatum levate signum, exaltate vocem, levate manum, et ingrediantur portas ducum.
###### 3
Ego mandavi sanctificatis meis et vocavi fortes meos ad iram meam, exsultantes in gloria mea.
###### 4
Vox multitudinis in montibus quasi populi ingentis, vox sonitus regnorum gentium congregatarum. Dominus exercituum recenset militiam belli;
###### 5
veniunt de terra procul a termino caeli, Dominus et vasa furoris eius, ut disperdat omnem terram.
###### 6
Ululate, quia prope est dies Domini; quasi vastitas a Domino veniet.
###### 7
Propter hoc omnes manus dissolventur, et omne cor hominis tabescet.
###### 8
Perterrebuntur. Torsiones et dolores tenebunt eos, quasi parturiens dolebunt; unusquisque ad proximum suum stupebit: facies combustae vultus eorum.
###### 9
Ecce dies Domini venit, crudelis et indignationis plenus et irae furorisque, ad ponendam terram in solitudinem, et peccatores eius conteret de ea.
###### 10
Quoniam stellae caeli et sidera eius non expandent lumen suum; obtenebratus est sol in ortu suo, et luna non splendebit in lumine suo.
###### 11
Et visitabo super orbem propter mala et super impios propter iniquitatem eorum; et quiescere faciam superbiam protervorum et arrogantiam fortium humiliabo. 
###### 12
Pretiosior erit vir auro, et homo mundo obryzo.
###### 13
Super hoc caelum turbabo, et movebitur terra de loco suo in indignatione Domini exercituum et in die irae furoris eius.
###### 14
Et erit quasi damula fugiens et quasi ovis, et non erit qui congreget; unusquisque ad populum suum convertetur, et singuli ad terram suam fugient.
###### 15
Omnis, qui inventus fuerit, occidetur, et omnis, qui captus fuerit, cadet in gladio;
###### 16
infantes eorum allidentur in oculis eorum, diripientur domus eorum, et uxores eorum violabuntur.
###### 17
Ecce ego suscitabo super eos Medos, qui argentum non quaerant nec aurum velint;
###### 18
sed arcus pueros prosternent et fructui uteri non miserebuntur.
###### 19
Et erit Babylon, splendor regnorum, inclita superbia Chaldaeorum, sicut cum subvertit Dominus Sodomam et Gomorram.
###### 20
Non habitabitur usque in finem et non fundabitur usque ad generationem et generationem, nec ponet ibi tentoria Arabs, nec pastores accubare facient ibi,
###### 21
sed accubabunt ibi bestiae, et replebunt domus eorum ululae, et habitabunt ibi struthiones, et pilosi saltabunt ibi;
###### 22
et respondebunt ibi hyaenae in aedibus eius, et thoes in delubris voluptatis. Prope est ut veniat tempus eius, et dies eius non elongabuntur.
