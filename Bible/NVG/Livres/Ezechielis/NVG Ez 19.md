---
aliases : 
- Ezechielis 19
- Ézéchiel 19
- Ez 19
- Ezekiel 19
tags : 
- Bible/Ez/19
- latin
cssclass : latin
---

# Ezechielis 19

###### 1
Et tu, assume planctum super principes Israel 
###### 2
et dices: Qualis erat mater tua leaena inter leones! Cubavit in medio leunculorum, enutrivit catulos suos.
###### 3
Et educavit unum de leunculis suis; leo factus est et didicit capere praedam, homines devoravit.
###### 4
Et convocaverunt contra eum gentes, in fovea earum captus est; et adduxerunt eum in circulis in terram Aegypti.
###### 5
Quae cum vidisset quoniam exspectaverat, et perierat spes eius, tulit alium de leunculis suis, leonem constituit eum.
###### 6
Qui incedebat inter leones, factus est leo et didicit praedam capere, homines devoravit;
###### 7
et fregit arces eorum et civitates eorum vastavit. Et obstupuit terra et plenitudo eius a voce rugitus illius.
###### 8
Et convenerunt adversum eum gentes undique de provinciis et expanderunt super eum rete suum, in fovea earum captus est.
###### 9
Et miserunt eum in caveam in circulis et adduxerunt eum ad regem Babylonis; qui misit eum in carcerem, ne audiretur vox eius ultra super montes Israel.
###### 10
Mater tua vineae assimilabatur super aquam plantata. Fructus eius et frondes eius creverunt ex aquis multis;
###### 11
et factae sunt ei virgae solidae in sceptra dominantium, et exaltata est statura eius usque in nubes, et apparuit in altitudine sua, in multitudine palmitum suorum.
###### 12
Et evulsa est in ira in terramque proiecta, et ventus urens siccavit fructum eius; abrepta et arefacta est virga roboris eius, ignis comedit eam.
###### 13
Et nunc transplantata est in desertum, in terra invia et sitienti.
###### 14
Et egressus est ignis de virga ramorum eius, qui fructum eius comedit; et non fuit in ea virga fortis, sceptrum regni ”. Planctus est, et erit in planctum.
