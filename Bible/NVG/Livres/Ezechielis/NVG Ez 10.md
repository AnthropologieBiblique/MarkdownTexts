---
aliases : 
- Ezechielis 10
- Ézéchiel 10
- Ez 10
- Ezekiel 10
tags : 
- Bible/Ez/10
- latin
cssclass : latin
---

# Ezechielis 10

###### 1
Et vidi: et ecce super fir mamentum, quod erat super caput cherubim, quasi lapis sapphirus, quasi species similitudinis solii apparuit super ea. 
###### 2
Et dixit ad virum, qui indutus erat lineis, et ait: “ Ingredere in medio rotarum, quae sunt subtus cherub, et imple manus tuas prunis ignis, quae sunt inter cherubim, et effunde super civitatem ”. Ingressusque est in conspectu meo.
###### 3
Cherubim autem stabant a dextris domus, cum ingrederetur vir, et nubes implevit atrium interius. 
###### 4
Et elevata est gloria Domini desuper cherub ad limen domus, et repleta est domus nube, et atrium repletum est splendore gloriae Domini. 
###### 5
Et sonitus alarum cherubim audiebatur usque ad atrium exterius, quasi vox Dei omnipotentis loquentis.
###### 6
Cumque praecepisset viro, qui indutus erat lineis, dicens: “ Sume ignem de medio rotarum, de medio cherubim ”, ingressus ille stetit iuxta rotam; 
###### 7
et extendit cherub manum de medio cherubim ad ignem, qui erat inter cherubim, et sumpsit et dedit in manus eius, qui indutus erat lineis; qui accipiens egressus est. 
###### 8
Et apparuit in cherubim similitudo manus hominis subtus pennas eorum, 
###### 9
et vidi: et ecce quattuor rotae iuxta cherubim; rota una iuxta cherub unum, et rota alia iuxta cherub unum, species autem rotarum erat quasi species lapidis chrysolithi, 
###### 10
et aspectus earum similitudo una illis quattuor, quasi sit rota in medio rotae. 
###### 11
Cumque ambularent in quattuor partes, gradiebantur et non convertebantur ambulantes, sed ad locum, ad quem ire declinabat quae prima erat, sequebantur et ceterae nec convertebantur, cum ambularent. 
###### 12
Et omne corpus eorum et terga et manus et pennae et rotae plena erant oculis in circuitu illis quattuor; 
###### 13
et rotae istae vocatae sunt Volubiles, audiente me. 
###### 14
Quattuor autem facies habebat unumquodque: facies prima facies cherub, et facies secunda facies hominis, et tertia facies leonis, et quarta facies aquilae. 
###### 15
Et elevati sunt cherubim: ipsum est animal, quod videram iuxta fluvium Chobar. 
###### 16
Cumque ambularent, cherubim ibant pariter, et rotae iuxta ea; et cum elevarent cherubim alas suas, ut exaltarentur de terra, non convertebantur rotae, sed et ipsae iuxta erant. 
###### 17
Stantibus illis, stabant et cum elevatis elevabantur; spiritus enim animalium erat in eis.
###### 18
Et egressa est gloria Domini a limine templi et stetit super cherubim; 
###### 19
et elevantes cherubim alas suas exaltata sunt a terra coram me, et, illis egredientibus, rotae quoque subsecutae sunt; et stetit in introitu portae domus Domini orientalis, et gloria Dei Israel erat super eos. 
###### 20
Ipsum est animal, quod vidi subter Deum Israel iuxta fluvium Chobar, et intellexi quia cherubim essent. 
###### 21
Quattuor per quattuor vultus unicuique, et quattuor alae unicuique, et similitudo manus hominis sub alis eorum; 
###### 22
et similitudo vultuum eorum, ipsi vultus quorum aspectum videram iuxta fluvium Chobar. Et singuli ante faciem suam gradiebantur.
